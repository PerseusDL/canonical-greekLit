<?xml version="1.0" encoding="UTF-8"?><TEI.2>
<teiHeader>
<fileDesc>
<titleStmt>
<title>Megara</title>
<author>Moschus</author>
<editor role="editor">J. M. (John Maxwell) Edmonds</editor>
    <sponsor>Perseus Project, Tufts University</sponsor>
    <principal>Gregory Crane</principal>
    <respStmt>
        <resp>Prepared under the supervision of</resp>
        <name>Bridget Almas</name>
        <name>Lisa Cerrato</name>
        <name>Rashmi Singhal</name>
    </respStmt>
<funder n="org:Google">Google Digital Humanities Awards Program</funder>
</titleStmt>
<publicationStmt>
<publisher>Trustees of Tufts University</publisher>
<pubPlace>Medford, MA</pubPlace>
<authority>Perseus Project</authority>
    <date type="release">2011-09-12</date>
</publicationStmt>
<sourceDesc>
<biblStruct>
<monogr>
<author>Moschus</author>
<title>The Greek Bucolic Poets</title>
<editor role="editor">J. M. (John Maxwell) Edmonds</editor>
<imprint>
<publisher>William Heinemann; G. P. Putnam's Sons</publisher>
<pubPlace>London; New York</pubPlace>
<date>1919</date>
</imprint>
</monogr>
    <ref target="https://archive.org/details/greekbucolicpo00theo">Internet Archive</ref>
</biblStruct>
<p>Keyboarding</p>
</sourceDesc>
</fileDesc>
<encodingDesc>
<refsDecl doctype="TEI.2">
<state unit="poem" n="chunk" delim="."/>
</refsDecl>
</encodingDesc>
<profileDesc>
<langUsage>
<language id="greek">Greek</language>
</langUsage>
</profileDesc>
</teiHeader>
<text id="tlg0035.tlg004.perseus-grc1">
<body>
<div1 n="4" type="poem">
<pb id="p.466"/>
<head>Μέγαρα</head>
<l n="1">‘Μῆτερ ἐμή, τίφθ̓ ὧδε φίλον κατὰ θυμὸν ἰάπτεις</l>
<l n="2">ἐκπάγλως ἀχέουσα, τὸ πρὶν δέ τοι οὐκέτ̓ ἔρευθος</l>
<l n="3">σῴζετ̓ ἐπὶ ῥεθέεσσι; τί μοι τόσον ἠνίησαι;</l>
<l n="4">ἦῤ ὅτι ἄλγεα πάσχει ἀπείριτα φαίδιμος υἱὸς</l>
<l n="5">ἀνδρὸς ὕπ̓ οὐτιδανοῖο, λέων ὡσείθ̓ ὑπὸ νεβροῦ;</l>
<l n="6">ὤμοι ἐγώ, τί νυ δή με θεοὶ τόσον ἠτίμησαν</l>
<l n="7">ἀθάνατοι; τί νύ μ̓ ὧδε κακῇ γονέες τέκον αἴσῃ;</l>
<l n="8">δύσμορος, ἥτ̓ ἐπεὶ ἀνδρὸς ἀμύμονος ἐς λέχος ἦλθον,</l>
<l n="9">τὸν μὲν ἐγὼ τίεσκον ἴσον φαέεσσιν ἐμοῖσιν</l>
<l n="10">ἠδ᾽ ἔτι νῦν σέβομαί τε καὶ αἰδέομαι κατὰ θυμόν· </l>
<l n="11">τοῦ δ᾽ οὔτις γένετ̓ ἄλλος ἀποτμότερος ζωόντων,</l>
<l n="12">οὐδὲ τόσων σφετέρῃσιν ἐγεύσατο φροντίσι κηδέων.</l>
<l n="13">σχέτλιος, ὃς τόξοισιν, ἅ οἱ πόρεν αὐτὸς Ἀπόλλων</l>
<l n="14">ἠέ τινος Κηρῶν ἢ Ἐρινύος αἰνὰ βέλεμνα,</l>
<l n="15">παῖδας ἑοὺς κατέπεφνε καὶ ἐκ φίλον εἵλετο θυμὸν</l>
<l n="16">μαινόμενος κατὰ οἶκον, ὃ δ᾽ ἔμπλεος ἔσκε φόνοιο.</l>
<l n="17">τοὺς μὲν ἐγὼ δύστηνος ἐμοῖς ἴδον ὀφθαλμοῖσι</l>
<l n="18">βαλλομένους ὑπὸ πατρί, τὸ δ᾽ οὐδ᾽ ὄναρ ἤλυθεν ἄλλῳ.</l>
<l n="19">οὐδέ σφιν δυνάμην ἀδινὸν καλέουσιν ἀρῆξαι</l>
<l n="20">μητέῤ ἑήν, ἐπεὶ ἐγγὺς ἀνίκητον κακὸν ἦεν. </l>
<pb id="p.468"/>
<l n="21">ὡς δ᾽ ὄρνις δύρηται ἐπὶ σφετέροισι νεοσσοῖς</l>
<l n="22">ὀλλυμένοις, οὕστ̓ αἰνὸς ὄφις ἔτι νηπιάχοντας</l>
<l n="23">θάμνοις ἐν πυκινοῖσι κατεσθίει· ἣ δὲ κατ̓ αὐτοὺς</l>
<l n="24">πωτᾶται κλάζουσα μάλα λιγὺ πότνια μήτηρ,</l>
<l n="25">οὐδ᾽ ἄῤ ἔχει τέκνοισιν ἐπαρκέσαι· ἦ γάρ οἱ αὐτῇ</l>
<l n="26">ἆσσον ἴμεν μέγα τάρβος ἀμειλίκτοιο πελώρου·</l>
<l n="27">ὣς ἐγὼ αἰνοτόκεια φίλον γόνον αἰάζουσα</l>
<l n="28">μαινομένοισι πόδεσσι δόμον κάτα πολλὸν ἐφοίτων.</l>
<l n="29">ὥς γ̓ ὄφελον μετὰ παισὶν ἅμα θνῄσκουσα καὶ αὐτὴ</l>
<l n="30">κεῖσθαι φαρμακόεντα δι᾽ ἥπατος ἰὸν ἔχουσα, </l>
<l n="31">Ἄρτεμι θηλυτέρῃσι μέγα κρείουσα γυναιξί.</l>
<l n="32">τῷ χ̓ ἡμέας κλαύσαντε φίλῃσ̓ ἐνὶ χερσὶ τοκῆες</l>
<l n="33">πολλοῖς σὺν κτερέεσσι πυρῆς ἐπέβησαν ὁμοίης,</l>
<l n="34">καί κεν ἕνα χρύσειον ἐς ὀστέα κρωσσὸν ἁπάντων</l>
<l n="35">λέξαντες κατέθαψαν, ὅθι πρῶτον γενόμεσθα.</l>
<l n="36">νῦν δ᾽ οἳ μὲν Θήβην ἱπποτρόφον ἐνναίουσιν</l>
<l n="37">Ἀονίου πεδίοιο βαθεῖαν βῶλον ἀροῦντες·</l>
<l n="38">αὐτὰρ ἐγὼ Τίρυνθα κάτα κραναὴν πόλιν Ἥρης</l>
<l n="39">πολλοῖσιν δύστηνος ἰάπτομαι ἄλγεσιν ἦτορ</l>
<l n="40">αἰὲν ὁμῶς· δακρύων δὲ παρεστί μοι οὐδ᾽ ἴ ἐρωή. </l>
<l n="41">ἀλλὰ πόσιν μὲν ὁρῶ παῦρον χρόνον ὀφθαλμοῖσιν</l>
<l n="42">οἴκῳ ἐν ἡμετέρῳ· πολέων γάρ οἱ ἔργον ἑτοῖμον</l>
<l n="43">μόχθων, τοὺς ἐπὶ γαῖαν ἀλώμενος ἠδὲ θάλασσαν</l>
<l n="44">μοχθίζει πέτρης ὅγ̓ ἔχων νόον ἠὲ σιδήρου</l>
<l n="45">καρτερὸν ἐν στήθεσσι· σὺ δ᾽ ἠύτε λείβεαι ὕδωρ,</l>
<l n="46">νύκτας τε κλαίουσα καὶ ἐκ Διὸς ἤμαθ̓ ὁπόσσα.</l>
<l n="47">ἄλλος μὰν οὐκ ἄν τις ἐϋφρήναι με παραστὰς</l>
<l n="48">κηδεμόνων· οὐ γάρ σφε δόμων κατὰ τεῖχος ἐέργει·</l>
<pb id="p.470"/>
<l n="49">καὶ λίην πάντες γε πέρην πιτυώδεος Ἰσθμοῦ</l>
<l n="50">ναίουσ̓ , οὐδέ μοί ἐστι πρὸς ὅντινά κε βλέψασα </l>
<l n="51">οἷα γυνὴ πανάποτμος ἀναψύξαιμι φίλον κῆρ,</l>
<l n="52">νόσφι γε δὴ Πύρρης συνομαίμονος· ἣ δὲ καὶ αὐτὴ</l>
<l n="53">ἀμφὶ πόσει σφετέρῳ πλέον ἄχνυται Ἰφικλῆι,</l>
<l n="54">σῷ υἱεῖ· πάντων γὰρ ὀϊζυρώτατα τέκνα</l>
<l n="55">γείνασθαί σε θεῷ τε καὶ ἀνέρι θνητῷ ἔολπα.’</l>
<l n="56">ὣς ἄῤ ἔφη· τὰ δέ οἱ θαλερώτερα δάκρυα μήλων</l>
<l n="57">κόλπον ἐς ἱμερόεντα κατὰ βλεφάρων ἐχέοντο,</l>
<l n="58">μνησαμένῃ τέκνων τε καὶ ὧν μετέπειτα τοκήων.</l>
<l n="59">ὣς δ᾽ αὔτως δακρύοισι παρήϊα λεύκ̓ ἐδίαινεν</l>
<l n="60">Ἀλκμήνη· βαρὺ δ᾽ ἥγε καὶ ἐκ θυμοῦ στενάχουσα </l>
<l n="61">μύθοισιν πυκινοῖσι φίλην νυὸν ὧδε μετηύδα·</l>
<l n="62">‘δαιμονίη παίδων, τί νύ τοι φρεσὶν ἔμπεσε τοῦτο</l>
<l n="63">πευκαλίμαις; πῶς ἄμμ̓ ἐθέλεις ὀροθυνέμεν ἄμφω</l>
<l n="64">κήδἐ ἄλαστα λέγουσα; τὰ δ᾽ οὐ νῦν πρῶτα κέκλαυται.</l>
<l n="65">ἢ οὐκ ἅλις, οἷς ἐχόμεσθα τὸ δεύτατον αἰὲν ἐπ̓ ἦμαρ</l>
<l n="66">γινομένοις; μάλα μέν γε φιλοθρηνής κέ τις εἴη,</l>
<l n="67">ὅστις ἀριθμήσειεν ἐφ̓ ἡμετέροις ἀχέεσσι.</l>
<l n="68">θάρσει· οὐ τοιῆσδ᾽ ἐκυρήσαμεν ἐκ θεοῦ αἴσης.</l>
<l n="69">καὶ δ᾽ αὐτὴν ὁρόω σε φίλον τέκος ἀτρύτοισιν</l>
<l n="70">ἄλγεσι μοχθίζουσαν. ἐπιγνώμων δέ τοί εἰμι </l>
<l n="71">ἀσχαλάαν, ὅτε δή γε καὶ εὐφροσύνης κόρος ἐστί·</l>
<l n="72">καί σε μάλ̓ ἐκπάγλως ὀλοφύρομαι ἠδ᾽ ἐλεαίρω,</l>
<l n="73">οὕνεκεν ἡμετέροιο λυγροῦ μετὰ δαίμονος ἔσχες,</l>
<l n="74">ὅσθ̓ ἡμῖν ἐφύπερθε κάρης βαρὺς αἰωρεῖται.</l>
<pb id="p.472"/>
<l n="75">ἴστω γὰρ Κούρη τε καὶ εὐέανος Δημήτηρ,</l>
<l n="76">ἅς κε μέγα βλαφθείς τις ἑκὼν ἐπίορκον ὀμόσσαι</l>
<l n="77">δυσμενέων, μηθέν σε χερειότερον φρεσὶν ᾗσι</l>
<l n="78">στέργειν ἢ εἴπερ μοι ὑπὲκ νηδυιόφιν ἦλθες</l>
<l n="79">καί μοι τηλυγέτη ἐνὶ δώμασι παρθένος ἦσθα.</l>
<l n="80">οὐδ᾽ αὐτήν γέ νυ πάμπαν ἔολπά σε τοῦτό γε λήθειν. </l>
<l n="81">τῷ μή μ̓ ἐξείπῃς ποτ̓, ἐμὸν θάλος, ὥς σευ ἀκηδέω,</l>
<l n="82">μηδ᾽ εἴ κ̓ ἠϋκόμου Νιόβης πυκινώτερα κλαίω.</l>
<l n="83">οὐδ᾽ ὣς γὰρ νεμεσητὸν ὑπὲρ τέκνου γοάασθαι</l>
<l n="84">μητέρι δυσπαθέοντος· ἐπεὶ δέκα μῆνας ἔκαμνον</l>
<l n="85">πρὶν καί πέρ τ̓ ἰδέειν μιν, ἐμῷ ὑπὸ ἥπατ̓ ἔχουσα,</l>
<l n="86">καί με πυλάρταο σχεδὸν ἤγαγεν Αἰδωνῆος·</l>
<l n="87">ὧδέ ἑ δυστοκέουσα κακὰς ὠδῖνας ἀνέτλην.</l>
<l n="88">νῦν δέ μοι οἴχεται οἶος ἐπ̓ ἀλλοτρίης νέον ἆθλον</l>
<l n="89">ἐκτελέων· οὐδ᾽ οἶδα δυσάμμορος, εἴτε μιν αὖτις</l>
<l n="90">ἐνθάδε νοστήσανθ̓ ὑποδέξομαι, εἴτε καὶ οὐκί. </l>
<l n="91">πρὸς δ᾽ ἔτι μ̓ ἐπτοίησε διὰ γλυκὺν αἰνὸς ὄνειρος</l>
<l n="92">ὕπνον· δειμαίνω δὲ παλιγκοτον ὄψιν ἰδοῦσα</l>
<l n="93">ἐκπάγλως, μή μοί τι τέκνοις ἀποθύμιον ἔρδοι.</l>
<l n="94">εἴσατο γάρ μοι ἔχων μακέλην εὐεργέα χερσὶ</l>
<l n="95">παῖς ἐμὸς ἀμφοτέρῃσι, βίη Ἡρακληείη·</l>
<l n="96">τῇ μεγάλην ἐλάχαινε δεδεγμένος ὡς ἐπὶ μισθῷ</l>
<l n="97">τάφρον τηλεθάοντος ἐπ̓ ἐσχατιῇ τινος ἀγροῦ,</l>
<l n="98">γυμνὸς ἄτερ χλαίνης τε καὶ εὐμίτροιο χιτῶνος.</l>
<l n="99">αὐτὰρ ἐπειδὴ παντὸς ἀφίκετο πρὸς τέλος ἔργου</l>
<l n="100">καρτερὸν οἰνοφόροιο πονεύμενος ἕρκος ἀλωῆς, </l>
<l n="101">ἤτοι ὃ λίστρον ἔμελλεν ἐπὶ προύχοντος ἐρείσας</l>
<l n="102">ἀνδήρου καταδῦναι, ἃ καὶ πάρος εἵματα ἕστο·</l>
<l n="103">ἐξαπίνης δ᾽ ἀνελάμψεν ὑπὲρ καπέτοιο βαθείης</l>
<pb id="p.474"/>
<l n="104">πῦρ ἄμοτον, περὶ δ᾽ αὐτὸν ἀθέσφατος εἰλεῖτο φλόξ.</l>
<l n="105">αὐτὰρ ὅγ̓ αἰὲν ὄπισθε θοοῖς ἀνεχάζετο ποσσίν,</l>
<l n="106">ἐκφυγέειν μεμαὼς ὀλοὸν μένος Ἡφαίστοιο·</l>
<l n="107">αἰεὶ δὲ προπάροιθεν ἑοῦ χροὸς ἠΰτε γέρρον</l>
<l n="108">νώμασκεν μακέλην· περὶ δ᾽ ὄμμασιν ἔνθα καὶ ἔνθα</l>
<l n="109">πάπταινεν, μὴ δή μιν ἐπιφλέξει δήιον πῦρ.</l>
<l n="110">τῷ μὲν ἀοσσῆσαι λελιημένος, ὥς μοι ἔϊκτο, </l>
<l n="111">Ἰφικλέης μεγάθυμος ἐπ̓ οὔδεϊ κάππεσ̓ ὀλισθὼν</l>
<l n="112">πρὶν ἐλθεῖν, οὐδ᾽ ὀρθὸς ἀναστῆναι δύνατ̓ αὖτις,</l>
<l n="113">ἀλλ̓ ἀστεμφὲς ἔκειτο, γέρων ὡσείτ̓ ἀμενηνός,</l>
<l n="114">ὅντε καὶ οὐκ ἐθέλοντα βιήσατο γῆρας ἀτερπὲς</l>
<l n="115">καππεσέειν· κεῖται δ᾽ ὅγ̓ ἐπὶ χθονὸς ἔμπεδον αὔτως,</l>
<l n="116">εἰσόκε τις χειρός μιν ἀνειρύσσῃ παριόντων</l>
<l n="117">αἰδεσθεὶς ὄπιδα προτέρην πολιοῖο γενείου.</l>
<l n="118">ὣς ἐν γῇ λελίαστο σακεσπάλος Ἰφικλείης·</l>
<l n="119">αὐτὰρ ἐγὼ κλαίεσκον ἀμηχανέοντας ὁρῶσα</l>
<l n="120">παῖδας ἐμούς, μέχρι δή μοι ἀπέσσυτο νήδυμος ὕπνος </l>
<l n="121">ὀφθαλμῶν, ἠὼς δὲ παραυτίκα φαινόλις ἦλθε.</l>
<l n="122">τοῖα, φίλη, μοι ὄνειρα διὰ φρένας ἐπτοίησαν</l>
<l n="123">παννυχίῃ· τὰ δὲ πάντα πρὸς Εὐρυσθῆα τρέποιτο</l>
<l n="124">οἴκου ἄφ̓ ἡμετέροιο, γένοιτο δὲ μάντις ἐκείνῳ</l>
<l n="125">θυμὸς ἐμός, μηδ᾽ ἄλλο παρὲκ τελέσειέ τι δαίμων.’</l>
</div1>
</body>
</text>
</TEI.2>
