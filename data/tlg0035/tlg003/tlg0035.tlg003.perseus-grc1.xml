<?xml version="1.0" encoding="UTF-8"?><TEI.2>
<teiHeader>
<fileDesc>
<titleStmt>
<title>Epitaphius Bios</title>
<author>Moschus</author>
<editor role="editor">J. M. (John Maxwell) Edmonds</editor>
    <sponsor>Perseus Project, Tufts University</sponsor>
    <principal>Gregory Crane</principal>
    <respStmt>
        <resp>Prepared under the supervision of</resp>
        <name>Bridget Almas</name>
        <name>Lisa Cerrato</name>
        <name>Rashmi Singhal</name>
    </respStmt>
<funder n="org:Google">Google Digital Humanities Awards Program</funder>
</titleStmt>
<publicationStmt>
<publisher>Trustees of Tufts University</publisher>
<pubPlace>Medford, MA</pubPlace>
<authority>Perseus Project</authority>
    <date type="release">2011-09-12</date>
</publicationStmt>
<sourceDesc>
<biblStruct>
<monogr>
<author>Moschus</author>
<title>The Greek Bucolic Poets</title>
<editor role="editor">J. M. (John Maxwell) Edmonds</editor>
<imprint>
<publisher>William Heinemann; G. P. Putnam's Sons</publisher>
<pubPlace>London; New York</pubPlace>
<date>1919</date>
</imprint>
</monogr>
    <ref target="https://archive.org/details/greekbucolicpo00theo">Internet Archive</ref>
</biblStruct>
<p>Keyboarding</p>
</sourceDesc>
</fileDesc>
<encodingDesc>
<refsDecl doctype="TEI.2">
<state unit="poem" n="chunk" delim="."/>
</refsDecl>
</encodingDesc>
<profileDesc>
<langUsage>
<language id="greek">Greek</language>
</langUsage>
</profileDesc>
</teiHeader>
<text id="tlg0035.tlg003.perseus-grc1">
<body>
<div1 type="poem" n="3">
<pb id="p.422"/>
<head>ΕΠΙΤΑΦΙΟΣ ΒΙΩΝΟΣ</head>
<l n="1">Αἴλινά μοι στοναχεῖτε νάπαι καὶ Δώριον ὕδωρ,</l>
<l n="2">καὶ ποταμοὶ κλαίοιτε τὸν ἱμερόεντα Βίωνα.</l>
<l n="3">νῦν φυτά μοι μύρεσθε, καὶ ἄλσεα νῦν γοάοισθε,</l>
<l n="4">ἄνθεα νῦν στυμνοῖσιν ἀποπνείοιτε κορύμβοις,</l>
<l n="5">νῦν ῥόδα φοινίσσεσθε τὰ πένθιμα, νῦν ἀνεμῶναι,</l>
<l n="6">νῦν ὑάκινθε λάλει τὰ σὰ γράμματα καὶ πλέον αἰαῖ</l>
<l n="7">βάμβανε τοῖς πετάλοισι· καλὸς τέθνακε μελικτάς.</l>
<l n="8">ἄρχετε Σικελικαὶ τῶ πένθεος ἄρχετε Μοῖσαι.</l>
<l n="9">ἀδόνες αἱ πυκινοῖσιν ὀδυρόμεναι ποτὶ φύλλοις,</l>
<l n="10">νάμασι τοῖς Σικελοῖς ἀγγείλατε τᾶς Ἀρεθοίσας, </l>
<l n="11">ὅττι Βίων τέθνακεν ὁ βουκόλος, ὅττι σὺν αὐτῷ</l>
<l n="12">καὶ τὸ μέλος τέθνακε καὶ ὤλετο Δωρὶς ἀοιδά.</l>
<l n="13">ἄρχετε Σικελικαὶ τῶ πένθεος ἄρχετε Μοῖσαι.</l>
<l n="14">Στρυμόνιοι μύρεσθε παῤ ὕδασιν αἴλινα κύκνοι,</l>
<l n="15">καὶ γοεροῖς στομάτεσσι μελίσδετε πένθιμον ᾠδάν,</l>
<l n="16">οἵαν ὑμετέροις ποτὶ χείλεσι γῆρας ἀείδει,</l>
<l n="17">εἴπατε δ᾽ αὖ κούραις Οἰαγρίσιν, εἴπατε πάσαις</l>
<l n="18">Βιστονίαις Νύμφαισιν <q direct="unspecified">ἀπώλετο Δώριος Ὀρφεύς.</q>
</l>
<l n="19">ἄρχετε Σικελικαὶ τῶ πένθεος ἄρχετε Μοῖσαι.</l>
<pb id="p.446"/>
<l n="20">κεῖνος ὁ ταῖς ἀγέλαισιν ἐράσμιος οὐκέτι μέλπει, </l>
<l n="21">οὐκέτ̓ ἐρημαίαισιν ὑπὸ δρυσὶν ἥμενος ᾅδει,</l>
<l n="22">ἀλλὰ παρὰ Πλουτῆϊ μέλος Ληθαῖον ἀείδει.</l>
<l n="23">ὤρεα δ᾽ ἐστὶν ἄφωνα, καὶ αἱ βόες αἱ ποτὶ ταύροις</l>
<l n="24">πλαζόμεναι γοάοντι καὶ οὐκ ἐθέλοντι νέμεσθαι.</l>
<l n="25">ἄρχετε Σικελικαὶ τῶ πένθεος ἄρχετε Μοῖσαι.</l>
<l n="26">σεῖο Βίων ἔκλαυσε ταχὺν μόρον αὐτὸς Ἀπόλλων,</l>
<l n="27">καὶ Σάτυροι μύροντο μελάγχλαινοί τε Πρίηποι·</l>
<l n="28">καὶ Πᾶνες στοναχεῦντο τὸ σὸν μέλος, αἵ τε καθ̓ ὕλαν</l>
<l n="29">Κρανίδες ὠδύραντο, καὶ ὕδατα δάκρυα γέντο.</l>
<l n="30">Ἀχὼ δ᾽ ἐν πέτραισιν ὀδύρεται, ὅττι σιωπῇ </l>
<l n="31">κοὐκέτι μιμεῖται τὰ σὰ χείλεα. σῷ δ᾽ ἐπ̓ ὀλέθρῳ</l>
<l n="32">δένδρεα καρπὸν ἔριψε, τὰ δ᾽ ἄνθεα πάντ̓ ἐμαράνθη.</l>
<l n="33">μάλων οὐκ ἔρρευσε καλὸν γλάγος, οὐ μέλι σίμβλων,</l>
<l n="34">κάτθανε δ᾽ ἐν κηρῷ λυπεύμενον· οὐκέτι γὰρ δεῖ</l>
<l n="35">τῶ μέλιτος τῶ σῶ τεθνακότος αὐτὸ τρυγᾶσθαι.</l>
<l n="36">ἄρχετε Σικελικαὶ τῶ πένθεος ἄρχετε Μοῖσαι.</l>
<l n="37">οὐ τόσον εἰναλίαισι παῤ ᾀόσι μύρατο Σειρήν,</l>
<l n="38">οὐδὲ τόσον ποκ̓ ἄεισεν ἐνὶ σκοπέλοισιν Ἀηδών,</l>
<l n="39">οὐδὲ τόσον θρήνησεν ἀν̓ ὤρεα μακρὰ Χελιδών,</l>
<l n="40">Ἀλκυόνος δ᾽ οὐ τόσσον ἐπ̓ ἄλγεσιν ἴαχε Κῆϋξ, </l>
<l n="42">οὐδὲ τόσον γλαυκοῖς ἐνὶ κύμασι κηρύλος ᾆδεν, </l>
<pb id="p.448"/>
<l n="41">οὐ τόσον ἀῴοισιν ἐν ἄγκεσι παῖδα τὸν Ἀοῦς </l>
<l n="43">ἱπτάμενος περὶ σᾶμα κινύρατο Μέμνονος ὄρνις, </l>
<l n="44">ὅσσον ἀποφθιμένοιο κατωδύραντο Βίωνος.</l>
<l n="45">ἄρχετε Σικελικαὶ τῶ πένθεος ἄρχετε Μοῖσαι.</l>
<l n="46">ἀδονίδες πᾶσαί τε χελιδόνες, ἅς ποκ̓ ἔτερπεν,</l>
<l n="47">ἃς λαλέειν ἐδίδασκε, καθεζόμεναι ποτὶ πρέμνοις</l>
<l n="48">ἀντίον ἀλλάλαισιν ἐκώκυον· αἳ δ᾽ ὑπεφώνευν</l>
<l n="49">
<q direct="unspecified">ὄρνιθες λυπεῖσθ̓ αἱ πενθάδες· ἀλλὰ καὶ ἡμεῖς.</q>
</l>
<l n="50">ἄρχετε Σικελικαὶ τῶ πένθεος ἄρχετε Μοῖσαι. </l>
<l n="51">τίς ποτε σᾷ σύριγγι μελίξεται ὦ τριπόθητε;</l>
<l n="52">τίς δ᾽ ἐπὶ σοῖς καλάμοις θήσει στόμα; τίς θρασὺς οὕτως;</l>
<l n="53">εἰσέτι γὰρ πνείει τὰ σὰ χείλεα καὶ τὸ σὸν ἆσθμα,</l>
<l n="54">ἀχὰ δ᾽ ἐν δονάκεσσι τεᾶς ἔτι βόσκετ̓ ἀοιδᾶς.</l>
<l n="55">Πανὶ φέρω τὸ μέλισμα; τάχ̓ ἂν καὶ κεῖνος ἐρεῖσαι</l>
<l n="56">τὸ στόμα δειμαίνοι, μὴ δεύτερα σεῖο φέρηται.</l>
<l n="57">ἄρχετε Σικελικαὶ τῶ πένθεος ἄρχετε Μοῖσαι.</l>
<l n="58">κλαίει καὶ Γαλάτεια τὸ σὸν μέλος, ἅν ποκ̓ ἔτερπες</l>
<l n="59">ἑζομέναν μετὰ σεῖο παῤ ἀϊόνεσσι θαλάσσας.</l>
<l n="60">οὐ γὰρ ἴσον Κύκλωπι μελίσδεο· τὸν μὲν ἔφευγεν </l>
<l n="61">ἁ καλὰ Γαλάτεια, σὲ δ᾽ ἅδιον ἔβλεπεν ἅλμας.</l>
<l n="62">καὶ νῦν λασαμένα τῶ κύματος ἐν ψαμάθοισιν</l>
<l n="63">ἕζετ̓ ἐρημαίαισι, βόας δ᾽ ἔτι σεῖο νομεύει.</l>
<l n="64">ἄρχετε Σικελικαὶ τῶ πένθεος ἄρχετε Μοῖσαι.</l>
<l n="65">πάντα τοι ὦ βούτα συγκάτθανε δῶρα τὰ Μοισᾶν,</l>
<l n="66">παρθενικᾶν ἐρόεντα φιλήματα, χείλεα παίδων,</l>
<pb id="p.450"/>
<l n="67">καὶ στυμνοὶ περὶ σῶμα τεὸν κλαίουσιν Ἔρωτες.</l>
<l n="68">χἀ Κύπρις ποθέει σε πολὺ πλέον ἢ τὸ φίλημα,</l>
<l n="69">τὸ πρώαν τὸν Ἄδωνιν ἀποθνᾴσκοντα φίλησεν.</l>
<l n="70">τοῦτό τοι ὦ ποταμῶν λιγυρώτατε δεύτερον ἄλγος, </l>
<l n="71">τοῦτο, Μέλη, νέον ἄλγος. ἀπώλετο πρᾶν τοι Ὅμηρος,</l>
<l n="72">τῆνο τὸ Καλλιόπας γλυκερὸν στόμα, καί σε λέγοντι</l>
<l n="73">μύρασθαι καλὸν υἷα πολυκλαύτοισι ῥεέθροις,</l>
<l n="74">πᾶσαν δ᾽ ἔπλησας φωνᾶς ἅλα· νῦν πάλιν ἄλλον</l>
<l n="75">υἱέα δακρύεις, καινῷ δ᾽ ἐπὶ πένθεϊ τάκῃ.</l>
<l n="76">ἀμφότεροι παγαῖς πεφιλημένοι, ὃς μὲν ἔπινε</l>
<l n="77">Παγασίδος κράνας, ὃ δ᾽ ἔχεν πόμα τᾶς Ἀρεθοίσας.</l>
<l n="78">χὢ μὲν Τυνδαρέοιο καλὰν ἄεισε θύγατρα</l>
<l n="79">καὶ Θέτιδος μέγαν υἷα καὶ Ἀτρείδαν Μενέλαον·</l>
<l n="80">τῆνος δ᾽ οὐ πολέμους, οὐ δάκρυα, Πᾶνα δ᾽ ἔμελπε, </l>
<l n="81">καὶ βούτας ἐλίγαινε καὶ ἀείδων ἐνόμευε,</l>
<l n="82">καὶ σύριγγας ἔτευχε καὶ ἁδέα πόρτιν ἄμελγε,</l>
<l n="83">καὶ παίδων ἐδίδασκε φιλήματα, καὶ τὸν Ἔρωτα</l>
<l n="84">ἔτρεφεν ἐν κόλποισι καὶ ἤρεθε τὰν Ἀφροδίταν.</l>
<l n="85">ἄρχετε Σικελικαὶ τῶ πένθεος ἄρχετε Μοῖσαι.</l>
<l n="86">πᾶσα Βίων θρηνεῖ σε κλυτὰ πόλις, ἄστεα πάντα.</l>
<l n="87">Ἄσκρα μὲν γοάει σε πολὺ πλέον Ἡσιόδοιο·</l>
<l n="88">Πίνδαρον οὐ ποθέοντι τόσον Βοιωτίδες ὗλαι·</l>
<l n="89">οὐ τόσον Ἀλκαίῳ περιμύρατο Λέσβος ἐραννά·</l>
<l n="90">οὐδὲ τόσον ὃν ἀοιδὸν ὀδύρατο Τήϊον ἄστυ· </l>
<l n="91">σὲ πλέον Ἀρχιλόχοιο ποθεῖ Πάρος· ἀντὶ δὲ Σαπφῶς</l>
<pb id="p.452"/>
<l n="92">εἰσέτι σεῦ τὸ μέλισμα κινύρεται ἁ Μιτυλάνα.</l>
<l n="93">εἶ δὲ Συρακοσίοισι Θεόκριτος· αὐτὰρ ἐγώ τοι</l>
<l n="94">Αὐσονικᾶς ὀδύνας μέλπω μέλος, οὐ ξένος ᾠδᾶς</l>
<l n="95">βουκολικᾶς, ἀλλ̓ ἅντε διδάξαο σεῖο μαθητὰς</l>
<l n="96">κλαρονόμος Μοίσας τᾶς Δωρίδος, ᾇ με γεραίρων</l>
<l n="97">ἄλλοις μὲν τεὸν ὄλβον, ἐμοὶ δ᾽ ἀπέλειπες ἀοιδάν.</l>
<l n="98">ἄρχετε Σικελικαὶ τῶ πένθεος ἄρχετε Μοῖσαι.</l>
<l n="99">αἰαῖ ταὶ μαλάχαι μέν, ἐπὰν κατὰ κᾶπον ὄλωνται,</l>
<l n="100">ἠδὲ τὰ χλωρὰ σέλινα τό τ̓ εὐθαλὲς οὖλον ἄνηθον, </l>
<l n="101">ὕστερον αὖ ζώοντι καὶ εἰς ἔτος ἄλλο φύοντι·</l>
<l n="102">ἄμμες δ᾽ οἱ μεγάλοι καὶ καρτεροί, οἱ σοφοὶ ἄνδρες,</l>
<l n="103">ὁππότε πρᾶτα θάνωμες, ἀνάκοοι ἐν χθονὶ κοίλᾳ</l>
<l n="104">εὕδομες εὖ μάλα μακρὸν ἀτέρμονα νήγρετον ὕπνον.</l>
<l n="105">καὶ σὺ μὲν ὦν σιγᾷ πεπυκασμένος ἔσσεαι ἐν γᾷ,</l>
<l n="106">ταῖς Νύμφαισι δ᾽ ἔδοξεν ἀεὶ τὸν βάτραχον ᾅδειν.</l>
<l n="107">ταῖς δ᾽ ἐγὼ οὐ φθονέοιμι· τὸ γὰρ μέλος οὐ καλὸν ᾅδει.</l>
<l n="108">ἄρχετε Σικελικαὶ τῶ πένθεος ἄρχετε Μοῖσαι.</l>
<l n="109">φάρμακον ἦλθε, Βίων, ποτὶ σὸν στόμα, φάρμακον ἦδες—</l>
<l n="110">τοιούτοις χείλεσσι ποτέδραμε κοὐκ ἐγλυκάνθη; </l>
<l n="111">τίς δὲ βροτὸς τοσσοῦτον ἀνάμερος ὡς κεράσαι τοι</l>
<l n="112">ἢ δοῦναι καλέοντι τὸ φάρμακον;—ἔκψυγεν ᾠδά.</l>
<l n="113">ἄρχετε Σικελικαὶ τῶ πένθεος ἄρχετε Μοῖσαι.</l>
<l n="114">ἀλλὰ Δίκα κίχε πάντας. ἐγὼ δ᾽ ἐπὶ πένθεϊ τῷδε</l>
<pb id="p.454"/>
<l n="115">δακρυχέων τεὸν οἶτον ὀδύρομαι. εἰ δυνάμαν δέ,</l>
<l n="116">ὡς Ὀρφεὺς καταβὰς ποτὶ Τάρταρον, ὥς ποκ̓ Ὀδυσσεύς,</l>
<l n="117">ὡς πάρος Ἀλκείδας, κἠγὼ τάχ̓ ἂν ἐς δόμον ἦνθον</l>
<l n="118">Πλουτέος, ὥς κεν ἴδοιμι, καὶ εἰ Πλουτῆι μελίσδεις,</l>
<l n="119">ὡς ἂν ἀκουσαίμαν, τί μελίσδεαι. ἀλλ̓ ἄγε Κώρᾳ</l>
<l n="120">Σικελικόν τι λίγαινε και ἁδύ τι βουκολιάζευ. </l>
<l n="121">καὶ κείνα Σικελά, καὶ ἐν Αἰτναίαισιν ἔπαιζεν</l>
<l n="122">ᾀόσι, καὶ μέλος οἶδε τὸ Δώριον· οὐκ ἀγέραστος</l>
<l n="123">ἐσσεῖθ̓ ἁ μολπά. χὠς Ὀρφέϊ πρόσθεν ἔδωκεν</l>
<l n="124">ἁδέα φορμίζοντι παλίσσυτον Εὐρυδίκειαν,</l>
<l n="125">καὶ σὲ Βίων πέμψει τοῖς ὤρεσιν. εἰ δέ τι κἠγὼν</l>
<l n="126">συρίσδων δυνάμαν, παρὰ Πλουτέϊ κ̓ αὐτὸς ἄειδον.</l>
<pb id="p.458"/>
</div1>
</body>
</text>
</TEI.2>
