<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader type="text">
    <fileDesc>
      <titleStmt>
        <title>Hymn 4 To Hermes</title>
        <title type="sub">Machine readable text</title>
        <editor role="editor">Hugh G. Evelyn-White</editor>
        <sponsor>Perseus Project, Tufts University</sponsor>
        <principal>Gregory Crane</principal>
        <respStmt>
          <resp>Prepared under the supervision of</resp>
          <name>Lisa Cerrato</name>
          <name>William Merrill</name>
          <name>Elli Mylonas</name>
          <name>David Smith</name>
        </respStmt>
        <funder n="org:AnnCPB">The Annenberg CPB/Project</funder>

      </titleStmt>
      <publicationStmt>
        <publisher>Trustees of Tufts University</publisher>
        <pubPlace>Medford, MA</pubPlace>
        <authority>Perseus Project</authority>
      </publicationStmt>





      <sourceDesc>
        <bibl>
          <author>Anonymous</author>
          <title>The Homeric Hymns and Homerica with an English Translation by Hugh G. Evelyn-White.
            Homeric Hymns</title>
          <publisher>Cambridge, MA.,Harvard University Press; London, William Heinemann
            Ltd.</publisher>
          <date>1914</date>
        </bibl>
      </sourceDesc>

    </fileDesc>

    <encodingDesc>
      <refsDecl>
        <refState unit="hymn" n="chunk" delim="."/>
        <refState unit="line"/>
      </refsDecl>
      <!--  <refsDecl>
	<state n="chunk" unit="card"/>
      </refsDecl> -->
    </encodingDesc>

    <profileDesc>
      <langUsage>
        <language ident="greek">Greek</language>
      </langUsage>
    </profileDesc>

    <revisionDesc>
      <!--
      <change><date>1988</date>
	<respStmt><resp>tagging</resp><name>Bill Merrill</name></respStmt>
	<item>Text keyboarded in the Philippines.  Basic SGML tagging by Bill Merrill</item>
      </change>
      <change>
	<date>8/93</date>
	<respStmt><resp>ed.</resp><name>EM</name></respStmt>
	<item>Go over text, check cardbreaks, and change tags to be more TEI conformant.</item>
      </change>
    <change><date>July 2014</date>
    <respStmt><name>Stella Dee</name><resp>ed.</resp></respStmt>
    <item>split composite text and converted to unicode</item>
      </change>-->
      <change when="2014-08-01" who="Stella Dee">edited markup</change>
      <change when="2015-12-11" who="Lisa Cerrato">fixing titles and headers</change>
    </revisionDesc>

  </teiHeader>
  <text xml:lang="grc">
    <body>
      <head>Εἲς Ἑρμῆν</head>
      <sp>
        <milestone unit="card" n="1" ed="P"/>
        <l><milestone unit="Para" ed="P"/>Ἑρμῆν ὕμνει, Μοῦσα, Διὸς καὶ Μαιάδος υἱόν, </l>
        <l>Κυλλήνης μεδέοντα καὶ Ἀρκαδίης πολυμήλου, </l>
        <l>ἄγγελον ἀθανάτων ἐριούνιον, ὃν τέκε Μαῖα, </l>
        <l>νύμφη ἐυπλόκαμος, Διὸς ἐν φιλότητι μιγεῖσα, </l>
        <l n="5">αἰδοίη· μακάρων δὲ θεῶν ἠλεύαθʼ ὅμιλον, </l>
        <l>ἄντρον ἔσω ναίουσα παλίσκιον, ἔνθα Κρονίων </l>
        <l>νύμφῃ ἐυπλοκάμῳ μισγέσκετο νυκτὸς ἀμολγῷ, </l>
        <l>ὄφρα κατὰ γλυκὺς ὕπνος ἔχοι λευκώλενον Ἥρην, </l>
        <l>λήθων ἀθανάτους τε θεοὺς θνητούς τʼ ἀνθρώπους. </l>
      </sp>

      <l n="10">ἀλλʼ ὅτε δὴ μεγάλοιο Διὸς νόος ἐξετελεῖτο, </l>
      <l>τῇ δʼ ἤδη δέκατος μεὶς οὐρανῷ ἐστήρικτο, </l>
      <l>εἴς τε φόως ἄγαγεν ἀρίσημά τε ἔργα τέτυκτο· </l>
      <l>καὶ τότʼ ἐγείνατο παῖδα πολύτροπον, αἱμυλομήτην, </l>
      <l>ληιστῆρʼ, ἐλατῆρα βοῶν, ἡγήτορʼ ὀνείρων, </l>
      <l n="15">νυκτὸς ὀπωπητῆρα, πυληδόκον, ὃς τάχʼ ἔμελλεν </l>
      <l>ἀμφανέειν κλυτὰ ἔργα μετʼ ἀθανάτοισι θεοῖσιν. </l>
      <l>ἠῷος γεγονὼς μέσῳ ἤματι ἐγκιθάριζεν, </l>
      <l>ἑσπέριος βοῦς κλέψεν ἑκηβόλου Ἀπόλλωνος </l>
      <l>τετράδι τῇ προτέρῃ, τῇ μιν τέκε πότνια Μαῖα. </l>
      <l n="20">ὃς καί, ἐπειδὴ μητρὸς ἀπʼ ἀθανάτων θόρε γυίων, </l>
      <l>οὐκέτι δηρὸν ἔκειτο μένων ἱερῷ ἐνὶ λίκνῳ, </l>
      <l>ἀλλʼ ὅ γʼ ἀναΐξας ζήτει βόας Ἀπόλλωνος </l>
      <l>οὐδὸν ὑπερβαίνων ὑψηρεφέος ἄντροιο. </l>
      <l>ἔνθα χέλυν εὑρὼν ἐκτήσατο μυρίον ὄλβον· </l>
      <l n="25">Ἑρμῆς τοι πρώτιστα χέλυν τεκτήνατʼ ἀοιδόν· </l>
      <l>ἥ ῥά οἱ ἀντεβόλησεν ἐπʼ αὐλείῃσι θύρῃσι </l>
      <l>βοσκομένη προπάροιθε δόμων ἐριθηλέα ποίην, </l>
      <l>σαῦλα ποσὶν βαίνουσα· Διὸς δʼ ἐριούνιος υἱὸς </l>
      <l>ἀθρήσας ἐγέλασσε καὶ αὐτίκα μῦθον ἔειπε· <milestone unit="card" n="30" ed="P"/>
      </l>
      <l n="30"><milestone unit="Para" ed="P"/>σύμβολον ἤδη μοι μέγʼ ὀνήσιμον· οὐκ ὀνοτάζω. </l>
      <l>χαῖρε, φυὴν ἐρόεσσα, χοροιτύπε, δαιτὸς ἑταίρη, </l>
      <l>ἀσπασίη προφανεῖσα· πόθεν τόδε καλὸν ἄθυρμα </l>
      <l>αἰόλον ὄστρακον ἕσσο χέλυς ὄρεσι ζώουσα; </l>
      <l>ἀλλʼ οἴσω σʼ ἐς δῶμα λαβών· ὄφελός τι μοι ἔσσῃ, </l>
      <l n="35">οὐδʼ ἀποτιμήσω· σὺ δέ με πρώτιστον ὀνήσεις </l>
      <l>3 </l>
      <l>οἴκοι βέλτερον εἶναι, ἐπεὶ βλαβερὸν τὸ θύρηφιν· </l>
      <l>ἦ γὰρ ἐπηλυσίης πολυπήμονος ἔσσεαι ἔχμα </l>
      <l>ζώουσʼ· ἢν δὲ θάνῃς, τότε κεν μάλα καλὸν ἀείδοις. </l>
      <l><milestone unit="Para" ed="P"/>ὣς ἂρʼ ἔφη· καὶ χερσὶν ἅμʼ ἀμφοτέρῃσιν ἀείρας </l>
      <l n="40">ἂψ εἴσω κίε δῶμα φέρων ἐρατεινὸν ἄθυρμα. </l>
      <l>ἔνθʼ ἀναπηρώσας γλυφάνῳ πολιοῖο σιδήρου </l>
      <l>αἰῶνʼ ἐξετόρησεν ὀρεσκῴοιο χελώνης. </l>
      <l>ὡς δʼ ὁπότʼ ὠκὺ νόημα διὰ στέρνοιο περήσῃ </l>
      <l>ἀνέρος, ὅν τε θαμειαὶ ἐπιστρωφῶσι μέριμναι, </l>
      <l n="45">ἢ ὅτε δινηθῶσιν ἀπʼ ὀφθαλμῶν ἀμαρυγαί, </l>
      <l>ὣς ἅμʼ ἔπος τε καὶ ἔργον ἐμήδετο κύδιμος Ἑρμῆς. </l>
      <l>πῆξε δʼ ἄρʼ ἐν μέτροισι ταμὼν δόνακας καλάμοιο </l>
      <l>πειρήνας διὰ νῶτα διὰ ῥινοῖο χελώνης. </l>
      <l>ἀμφὶ δὲ δέρμα τάνυσσε βοὸς πραπίδεσσιν ἑῇσι </l>
      <l n="50">καὶ πήχεις ἐνέθηκʼ, ἐπὶ δὲ ζυγὸν ἤραρεν ἀμφοῖν, </l>
      <l>ἑπτὰ δὲ θηλυτέρων ὀίων ἐτανύσσατο χορδάς. </l>
      <l>αὐτὰρ ἐπεὶ δὴ τεῦξε, φέρων, ἐρατεινὸν ἄθυρμα, </l>
      <l>πλήκτρῳ ἐπειρήτιζε κατὰ μέρος· ἣ δʼ ὑπὸ χειρὸς </l>
      <l>σμερδαλέον κονάβησε· θεὸς δʼ ὑπὸ καλὸν ἄειδεν </l>
      <l n="55">ἐξ αὐτοσχεδίης πειρώμενος, ἠύτε κοῦροι </l>
      <l>ἡβηταὶ θαλίῃσι παραιβόλα κερτομέουσιν, </l>
      <l>ἀμφὶ Δία Κρονίδην καὶ Μαιάδα καλλιπέδιλον, </l>
      <l>ὡς πάρος ὠρίζεσκον ἑταιρείῃ φιλότητι, </l>
      <l>ἥν τʼ αὐτοῦ γενεὴν ὀνομακλυτὸν ἐξονομάζων· </l>
      <l n="60">ἀμφιπόλους τε γέραιρε καὶ ἀγλαὰ δώματα νύμφης </l>
      <l>καὶ τρίποδας κατὰ οἶκον ἐπηετανούς τε λέβητας. <milestone unit="card" n="62" ed="P"/>
      </l>
      <l><milestone unit="Para" ed="P"/>καὶ τὰ μὲν οὖν ἤειδε, τὰ δὲ φρεσὶν ἄλλα μενοίνα. </l>
      <l>καὶ τὴν μὲν κατέθηκε φέρων ἱερῷ ἐνὶ λίκνῳ, </l>
      <l>φόρμιγγα γλαφυρήν· ὃ δʼ ἄρα κρειῶν ἐρατίζων </l>
      <l n="65">ἆλτο κατὰ σκοπιὴν εὐώδεος ἐκ μεγάροιο </l>
      <l>ὁρμαίνων δόλον αἰπὺν ἐνὶ φρεσίν, οἶά τε φῶτες </l>
      <l>φηληταὶ διέπουσι μελαίνης νυκτὸς ἐν ὥρῃ. </l>
      <l><milestone unit="Para" ed="P"/>ἠέλιος μὲν ἔδυνε κατὰ χθονὸς Ὠκεανόνδε </l>
      <l>αὐτοῖσίν θʼ ἵπποισι καὶ ἅρμασιν· αὐτὰρ ἄρʼ Ἑρμῆς </l>
      <l n="70">Πιερίης ἀφίκανε θέων ὄρεα σκιόεντα, </l>
      <l>ἔνθα θεῶν μακάρων βόες ἄμβροτοι αὖλιν ἔχεσκον </l>
      <l>βοσκόμεναι λειμῶνας ἀκηρασίους, ἐρατεινούς. </l>
      <l>τῶν τότε Μαιάδος υἱός, ἐύσκοπος Ἀργειφόντης, </l>
      <l>πεντήκοντʼ ἀγέλης ἀπετάμνετο βοῦς ἐριμύκους. </l>
      <l n="75">πλανοδίας δʼ ἤλαυνε διὰ ψαμαθώδεα χῶρον </l>
      <l>ἴχνιʼ ἀποστρέψας· δολίης δʼ οὐ λήθετο τέχνης </l>
      <l>ἀντία ποιήσας ὁπλάς, τὰς πρόσθεν ὄπισθεν, </l>
      <l>τὰς δʼ ὄπιθεν πρόσθεν· κατὰ δʼ ἔμπαλιν αὐτὸς ἔβαινε. </l>
      <l>σάνδαλα δʼ αὐτίκα ῥιψὶν ἐπὶ ψαμάθοις ἁλίῃσιν, </l>
      <l n="80">ἄφραστʼ ἠδʼ ἀνόητα διέπλεκε, θαυματὰ ἔργα, </l>
      <l>συμμίσγων μυρίκας καὶ μυρσινοειδέας ὄζους. </l>
      <l>τῶν τότε συνδήσας νεοθηλέος ἄγκαλον ὕλης </l>
      <l>ἀβλαβέως ὑπὸ ποσσὶν ἐδήσατο σάνδαλα κοῦφα </l>
      <l>αὐτοῖσιν πετάλοισι τὰ κύδιμος Ἀργειφόντης </l>
      <l n="85">ἔσπασε Πιερίηθεν ὁδοιπορίην ἀλεγύνων, </l>
      <l>οἷά τʼ ἐπειγόμενος δολιχὴν ὁδόν, αὐτοτροπήσας.† </l>
      <l><milestone unit="Para" ed="P"/>τὸν δὲ γέρων ἐνόησε δέμων ἀνθοῦσαν ἀλωὴν </l>
      <l>ἱέμενον πεδίονδε διʼ Ὀγχηστὸν λεχεποίην </l>
      <l>τὸν πρότερος προσέφη Μαίης ἐρικυδέος υἱός· </l>
      <sp>

        <l n="90"><milestone unit="Para" ed="P"/>ὦ γέρον, ὅστε φυτὰ σκάπτεις ἐπικαμπύλος ὤμους, </l>
        <l>ἦ πολυοινήσεις, εὖτʼ ἂν τάδε πάντα φέρῃσι, </l>
        <l n="91a">[εἴ κε πίθῃ, μάλα περ μεμνημένος ἐν φρεσὶ σῇσι] </l>
        <l>καί τε ἰδὼν μὴ ἰδὼν εἶναι καὶ κωφὸς ἀκούσας, </l>
        <l>καὶ σιγᾶν ὅτε μή τι καταβλάπτῃ τὸ σὸν αὐτοῦ. </l>
      </sp>

      <milestone unit="card" n="94" ed="P"/>
      <l><milestone unit="Para" ed="P"/>τόσσον φὰς συνέσευε βοῶν ἴφθιμα κάρηνα. </l>
      <l n="95">πολλὰ δʼ ὄρη σκιόεντα καὶ αὐλῶνας κελαδεινοὺς </l>
      <l>καὶ πεδίʼ ἀνθεμόεντα διήλασε κύδιμος Ἑρμῆς. </l>
      <l>ὀρφναίη δʼ ἐπίκουρος ἐπαύετο δαιμονίη νύξ, </l>
      <l>ἡ πλείων, τάχα δʼ ὄρθρος ἐγίγνετο δημιοεργός· </l>
      <l>ἣ δὲ νέον σκοπιὴν προσεβήσατο δῖα Σελήνη, </l>
      <l n="100">Πάλλαντος θυγάτηρ Μεγαμηδείδαο ἄνακτος. </l>
      <l>τῆμος ἐπʼ Ἀλφειὸν ποταμὸν Διὸς ἄλκιμος υἱὸς </l>
      <l>Φοίβου Ἀπόλλωνος βοῦς ἤλασεν εὐρυμετώπους. </l>
      <l>ἀκμῆτες δʼ ἵκανον ἐπʼ αὔλιον ὑψιμέλαθρον </l>
      <l>καὶ ληνοὺς προπάροιθεν ἀριπρεπέος λειμῶνος. </l>
      <l n="105">ἔνθʼ ἐπεὶ εὖ βοτάνης ἐπεφόρβει βοῦς ἐριμύκους </l>
      <l>καὶ τὰς μὲν συνέλασσεν ἐς αὔλιον ἀθρόας οὔσας, </l>
      <l>λωτὸν ἐρεπτομένας ἠδʼ ἑρσήεντα κύπειρον· </l>
      <l>σὺν δʼ ἐφόρει ξύλα πολλά, πυρὸς δʼ ἐπεμαίετο τέχνην. </l>
      <l>δάφνης ἀγλαὸν ὄζον ἑλὼν ἀπέλεψε σιδήρῳ </l>
      <l n="110"><gap/>ἄρμενον ἐν παλάμῃ· ἄμπνυτο δὲ θερμὸς ἀυτμή· </l>
      <l>Ἑρμῆς τοι πρώτιστα πυρήια πῦρ τʼ ἀνέδωκε. </l>
      <l>πολλὰ δὲ κάγκανα κᾶλα κατουδαίῳ ἐνὶ βόθρῳ </l>
      <l>οὖλα λαβὼν ἐπέθηκεν ἐπηετανά· λάμπετο δὲ φλὸξ </l>
      <l>τηλόσε φῦσαν ἱεῖσα πυρὸς μέγα δαιομένοιο. </l>
      <l n="115"><milestone unit="Para" ed="P"/>ὄφρα δὲ πῦρ ἀνέκαιε βίη κλυτοῦ Ἡφαίστοιο, </l>
      <l>τόφρα δʼ ὑποβρύχους ἕλικας βοῦς εἷλκε θύραζε </l>
      <l>δοιὰς ἄγχι πυρός· δύναμις δέ οἱ ἕσπετο πολλή. </l>
      <l>ἀμφοτέρας δʼ ἐπὶ νῶτα χαμαὶ βάλε φυσιοώσας· </l>
      <l>ἀγκλίνων δʼ ἐκύλινδε διʼ αἰῶνας τετορήσας. </l>
      <l n="120">ἔργῳ δʼ ἔργον ὄπαζε ταμὼν κρέα πίονα δημῷ· </l>
      <l>ὤπτα δʼ ἀμφʼ ὀβελοῖσι πεπαρμένα δουρατέοισι </l>
      <l>σάρκας ὁμοῦ καὶ νῶτα γεράσμια καὶ μέλαν αἷμα </l>
      <l>ἐργμένον ἐν χολάδεσσι· τὰ δʼ αὐτοῦ κεῖτʼ ἐπὶ χώρης· </l>
      <l>ῥινοὺς δʼ ἐξετάνυσσε καταστυφέλῳ ἐνὶ πέτρῃ, </l>
      <l n="125">ὡς ἔτι νῦν τὰ μέτασσα πολυχρόνιοι πεφύασι, </l>
      <l>δηρὸν δὴ μετὰ ταῦτα καὶ ἄκριτον· αὐτὰρ ἔπειτα </l>
      <l>Ἑρμῆς χαρμόφρων εἰρύσατο πίονα ἔργα </l>
      <l>λείῳ ἐπὶ πλαταμῶνι καὶ ἔσχισε δώδεκα μοίρας </l>
      <l>κληροπαλεῖς· τέλεον δὲ γέρας προσέθηκεν ἑκάστῃ. </l>
      <l n="130">ἔνθʼ ὁσίης κρεάων ἠράσσατο κύδιμος Ἑρμῆς· </l>
      <l>ὀδμὴ γάρ μιν ἔτειρε καὶ ἀθάνατόν περ ἐόντα </l>
      <l>ἡδεῖʼ· ἀλλʼ οὐδʼ ὥς οἱ ἐπείθετο θυμὸς ἀγήνωρ, </l>
      <l>καί τε μάλʼ ἱμείροντι, περῆν† ἱερῆς κατὰ δειρῆς. <milestone unit="card" n="134" ed="P"/>
      </l>
      <l>ἀλλὰ τὰ μὲν κατέθηκεν ἐς αὔλιον ὑψιμέλαθρον, </l>
      <l n="135">δημὸν καὶ κρέα πολλά, μετήορα δʼ αἶψʼ ἀνάειρε, </l>
      <l>σῆμα νέης φωρῆς· ἐπὶ δὲ ξύλα κάγκανʼ ἀγείρας </l>
      <l>οὐλόποδʼ, οὐλοκάρηνα πυρὸς κατεδάμνατʼ ἀυτμῇ. </l>
      <l><milestone unit="Para" ed="P"/>αὐτὰρ ἐπεί τοι πάντα κατὰ χρέος ἤνυσε δαίμων, </l>
      <l>σάνδαλα μὲν προέηκεν ἐς Ἀλφειὸν βαθυδίνην· </l>
      <l n="140">ἀνθρακιὴν δʼ ἐμάρανε, κόνιν δʼ ἀμάθυνε μέλαιναν </l>
      <l>παννύχιος· καλὸν δὲ φόως κατέλαμπε Σελήνης. </l>
      <l>Κυλλήνης δʼ αἶψʼ αὖτις ἀφίκετο δῖα κάρηνα </l>
      <l>ὄρθριος, οὐδέ τί οἱ δολιχῆς ὁδοῦ ἀντεβόλησεν </l>
      <l>οὔτε θεῶν μακάρων οὔτε θνητῶν ἀνθρώπων, </l>
      <l n="145">οὐδὲ κύνες λελάκοντο· Διὸς δʼ ἐριούνιος Ἑρμῆς </l>
      <l>δοχμωθεὶς μεγάροιο διὰ κλήιθρον ἔδυνεν </l>
      <l>αὔρῃ ὀπωρινῇ ἐναλίγκιος, ἠύτʼ ὀμίχλη. </l>
      <l>ἰθύσας δʼ ἄντρου ἐξίκετο πίονα νηὸν </l>
      <l>ἦκα ποσὶ προβιβῶν· οὐ γὰρ κτύπεν, ὥσπερ ἐπʼ οὔδει. </l>
      <l n="150">ἐσσυμένως δʼ ἄρα λίκνον ἐπῴχετο κύδιμος Ἑρμῆς· </l>
      <l>σπάργανον ἀμφʼ ὤμοις εἰλυμένος, ἠύτε τέκνον </l>
      <l>νήπιον, ἐν παλάμῃσι περʼ ἰγνύσι λαῖφος ἀθύρων </l>
      <l>κεῖτο, χέλυν ἐρατὴν ἐπʼ ἀριστερὰ χειρὸς ἐέργων. </l>
      <l>μητέρα δʼ οὐκ ἄρʼ ἔληθε θεὰν θεὸς εἰπέ τε μῦθον· </l>
      <l n="155"><milestone unit="Para" ed="P"/>τίπτε σύ, ποικιλομῆτα, πόθεν τόδε νυκτὸς ἐν ὥρῃ </l>
      <l>ἔρχῃ, ἀναιδείην ἐπιειμένε; νῦν σε μάλʼ οἴω </l>
      <l>ἢ τάχʼ ἀμήχανα δεσμὰ περὶ πλευρῇσιν ἔχοντα </l>
      <l>Λητοίδου ὑπὸ χερσὶ διὲκ προθύροιο περήσειν </l>
      <l>ἣ σὲ φέροντα μεταξὺ κατʼ ἄγκεα φηλητεύσειν. </l>
      <l n="160">ἔρρε πάλιν· μεγάλην σε πατὴρ ἐφύτευσε μέριμναν </l>
      <l>θνητοῖς ἀνθρώποισι καὶ ἀθανάτοισι θεοῖσι. </l>
      <l><milestone unit="Para" ed="P"/>τὴν δʼ Ἑρμῆς μύθοισιν ἀμείβετο κερδαλέοισι· </l>
      <sp>

        <l>μῆτερ ἐμή, τί με ταῦτα δεδίσκεαι, ἠύτε τέκνον </l>
        <l>νήπιον, ὃς μάλα παῦρα μετὰ φρεσὶν αἴσυλα οἶδε, </l>
        <l n="165">ταρβαλέον, καὶ μητρὸς ὑπαιδείδοικεν ἐνιπάς; </l>
        <l>αὐτὰρ ἐγὼ τέχνης ἐπιβήσομαι, ἥ τις ἀρίστη, </l>
        <l>βουκολέων ἐμὲ καὶ σὲ διαμπερές· οὐδὲ θεοῖσι </l>
        <l>νῶι μετʼ ἀθανάτοισιν ἀδώρητοι καὶ ἄλιστοι </l>
        <l>αὐτοῦ τῇδε μένοντες ἀνεξόμεθʼ, ὡς σὺ κελεύεις. </l>
        <l n="170">βέλτερον ἤματα πάντα μετʼ ἀθανάτοις ὀαρίζειν, </l>
        <l>πλούσιον, ἀφνειόν, πολυλήιον, ἢ κατὰ δῶμα </l>
        <l>ἄντρῳ ἐν ἠερόεντι θαασσέμεν· ἀμφὶ δὲ τιμῆς, </l>
        <l>κἀγὼ τῆς ὁσίης ἐπιβήσομαι, ἧς περ Ἀπόλλων. <milestone unit="card" n="174" ed="P"/>
        </l>
        <l>εἰ δέ κε μὴ δώῃσι πατὴρ ἐμός, ἧ τοι ἔγωγε </l>
        <l n="175">πειρήσω, δύναμαι, φηλητέων ὄρχαμος εἶναι. </l>
        <l>εἰ δέ μʼ ἐρευνήσει Λητοῦς ἐρικυδέος υἱός, </l>
        <l>ἄλλο τί οἱ καὶ μεῖζον ὀίομαι ἀντιβολήσειν. </l>
        <l>εἶμι γὰρ ἐς Πυθῶνα μέγαν δόμον ἀντιτορήσων· </l>
        <l>ἔνθεν ἅλις τρίποδας περικαλλέας ἠδὲ λέβητας </l>
        <l n="180">πορθήσω καὶ χρυσόν, ἅλις τʼ αἴθωνα σίδηρον </l>
        <l>καὶ πολλὴν ἐσθῆτα· σὺ δʼ ὄψεαι, αἴ κʼ ἐθέλῃσθα. </l>
      </sp>

      <l><milestone unit="Para" ed="P"/>ὣς οἳ μέν ῥʼ ἐπέεσσι πρὸς ἀλλήλους ἀγόρευον, </l>
      <l>υἱός τʼ αἰγιόχοιο Διὸς καὶ πότνια Μαῖα. </l>
      <l>Ἠὼς δʼ ἠριγένεια φόως θνητοῖσι φέρουσα </l>
      <l n="185">ὤρνυτʼ ἀπʼ Ὠκεανοῖο βαθυρρόου· αὐτὰρ Ἀπόλλων </l>
      <l>Ὀγχηστόνδʼ ἀφίκανε κιών, πολυήρατον ἄλσος </l>
      <l>ἁγνὸν ἐρισφαράγου Γαιηόχου· ἔνθα γέροντα </l>
      <l>κνώδαλον εὗρε νέμοντα παρʼ ἔξοδον ἕρκεος αὐλῆς. </l>
      <l>τὸν πρότερος προσέφη Λητοῦς ἐρικυδέος υἱός· </l>
      <l n="190"><milestone unit="Para" ed="P"/>ὦ γέρον, Ὀγχηστοῖο βατοδρόπε ποιήεντος, </l>
      <l>βοῦς ἀπὸ Πιερίης διζήμενος ἐνθάδʼ ἱκάνω, </l>
      <l>πάσας θηλείας, πάσας κεράεσσιν ἑλικτάς, </l>
      <l>ἐξ ἀγέλης· ὁ δὲ ταῦρος ἐβόσκετο μοῦνος ἀπʼ ἄλλων </l>
      <l>κυάνεος· χαροποὶ δὲ κύνες κατόπισθεν ἕποντο </l>
      <l n="195">τέσσαρες, ἠύτε φῶτες, ὁμόφρονες· οἳ μὲν ἔλειφθεν, </l>
      <l>οἵ τε κύνες ὅ τε ταῦρος· ὃ δὴ περὶ θαῦμα τέτυκται· </l>
      <l>ταὶ δʼ ἔβαν ἠελίοιο νέον καταδυομένοιο </l>
      <l>ἐκ μαλακοῦ λειμῶνος ἀπὸ γλυκεροῖο νομοῖο. </l>
      <l>ταῦτά μοι εἰπέ, γεραιὲ παλαιγενές, εἴ που ὄπωπας </l>
      <l n="200">ἀνέρα ταῖσδʼ ἐπὶ βουσὶ διαπρήσσοντα κέλευθον. </l>
      <l><milestone unit="Para" ed="P"/>τὸν δʼ ὁ γέρων μύθοισιν ἀμειβόμενος προσέειπεν· </l>
      <l>ὦ φίλος, ἀργαλέον μέν, ὅσʼ ὀφθαλμοῖσιν ἴδοιτο, </l>
      <l>πάντα λέγειν· πολλοὶ γὰρ ὁδὸν πρήσσουσιν ὁδῖται, </l>
      <l>τῶν οἳ μὲν κακὰ πολλὰ μεμαότες, οἳ δὲ μάλʼ ἐσθλὰ </l>
      <l n="205">φοιτῶσιν· χαλεπὸν δὲ δαήμεναί ἐστιν ἕκαστον· </l>
      <l>αὐτὰρ ἐγὼ πρόπαν ἦμαρ ἐς ἠέλιον καταδύντα </l>
      <l>ἔσκαπτον περὶ γουνὸν ἀλωῆς οἰνοπέδοιο· </l>
      <l>παῖδα δʼ ἔδοξα, φέριστε, σαφὲς δʼ οὐκ οἶδα, νοῆσαι, </l>
      <l>ὅς τις ὁ παῖς, ἅμα βουσὶν ἐυκραίρῃσιν ὀπήδει </l>
      <l n="210">νήπιος, εἶχε δὲ ῥάβδον· ἐπιστροφάδην δʼ ἐβάδιζεν. </l>
      <l>ἐξοπίσω δʼ ἀνέεργε, κάρη δʼ ἔχεν ἀντίον αὐτῷ. </l>
      <l><milestone unit="Para" ed="P"/>φῆ ῥʼ ὁ γέρων· ὃ δὲ θᾶσσον ὁδὸν κίε μῦθον ἀκούσας· </l>
      <l>οἰωνὸν δʼ ἐνόει τανυσίπτερον, αὐτίκα δʼ ἔγνω </l>
      <l>φηλητὴν γεγαῶτα Διὸς παῖδα Κρονίωνος. <milestone unit="card" n="215" ed="P"/>
      </l>
      <l n="215">ἐσσυμένως δʼ ἤιξεν ἄναξ Διὸς υἱὸς Ἀπόλλων </l>
      <l>ἐς Πύλον ἠγαθέην διζήμενος εἰλίποδας βοῦς, </l>
      <l>πορφυρέῃ νεφέλῃ κεκαλυμμένος εὐρέας ὤμουσʼ </l>
      <l>ἴχνιά τʼ εἰσενόησεν Ἑκηβόλος εἶπέ τε μῦθον· </l>
      <l><milestone unit="Para" ed="P"/>ὦ πόποι, ἦ μέγα θαῦμα τόδʼ ὀφθαλμοῖσιν ὁρῶμαι· </l>
      <l n="220">ἴχνια μὲν τάδε γʼ ἐστὶ βοῶν ὀρθοκραιράων, </l>
      <l>ἀλλὰ πάλιν τέτραπται ἐς ἀσφοδελὸν λειμῶνα· </l>
      <l>βήματα δʼ οὔτʼ ἀνδρὸς τάδε γίγνεται οὔτε γυναικὸς </l>
      <l>οὔτε λύκων πολιῶν οὔτʼ ἄρκτων οὔτε λεόντων· </l>
      <l>οὔτε τι Κενταύρου λασιαύχενος ἔλπομαι εἶναι, </l>
      <l n="225">ὅς τις τοῖα πέλωρα βιβᾷ ποσὶ καρπαλίμοισιν· </l>
      <l>αἰνὰ μὲν ἔνθεν ὁδοῖο, τὰ δʼ αἰνότερʼ ἔνθεν ὁδοῖο. </l>
      <l><milestone unit="Para" ed="P"/>ὣς εἰπὼν ἤιξεν ἄναξ Διὸς υἱὸς Ἀπόλλων· </l>
      <l>Κυλλήνης δʼ ἀφίκανεν ὄρος καταείμενον ὕλῃ, </l>
      <l>πέτρης ἐς κευθμῶνα βαθύσκιον, ἔνθα τε νύμφη </l>
      <l n="230">ἀμβροσίη ἐλόχευσε Διὸς παῖδα Κρονίωνος. </l>
      <l>ὀδμὴ δʼ ἱμερόεσσα διʼ οὔρεος ἠγαθέοιο </l>
      <l>κίδνατο, πολλὰ δὲ μῆλα ταναύποδα βόσκετο ποίην. </l>
      <l>ἔνθα τότε σπεύδων κατεβήσατο λάινον οὐδὸν </l>
      <l>ἄντρον ἐς ἠερόεν ἑκατηβόλος αὐτὸς Ἀπόλλων. </l>
      <l n="235"> Τὸν δʼ ὡς οὖν ἐνόησε Διὸς καὶ Μαιάδος υἱὸς </l>
      <l>χωόμενον περὶ βουσὶν ἑκηβόλον Ἀπόλλωνα, </l>
      <l>σπάργανʼ ἔσω κατέδυνε θυήεντʼ· ἠύτε πολλὴν </l>
      <l>πρέμνων ἀνθρακιὴν ὕλης σποδὸς ἀμφικαλύπτει, </l>
      <l>ὣς Ἑρμῆς Ἑκάεργον ἰδὼν ἀνέειλεν ἑαυτόν. </l>
      <l n="240">ἐν δʼ ὀλίγῳ συνέλασσε κάρη χεῖράς τε πόδας τε, </l>
      <l>φή ῥα νεόλλουτος, προκαλεύμενος ἥδυμον ὕπνον, </l>
      <l>ἐγρήσσων ἐτεόν γε· χέλυν δʼ ὑπὸ μασχάλῃ εἶχε. </l>
      <l>γνῶ δʼ οὐδʼ ἠγνοίησε Διὸς καὶ Λητοῦς υἱὸς </l>
      <l>νύμφην τʼ οὐρείην περικαλλέα καὶ φίλον υἱόν, </l>
      <l n="245">παῖδʼ ὀλίγον, δολίῃς εἰλυμένον ἐντροπίῃσι. </l>
      <l>παπτήνας δʼ ἀνὰ πάντα μυχὸν μεγάλοιο δόμοιο </l>
      <l>τρεῖς ἀδύτους ἀνέῳγε λαβὼν κληῖδα φαεινὴν </l>
      <l>νέκταρος ἐμπλείους ἠδʼ ἀμβροσίης ἐρατεινῆς· </l>
      <l>πολλὸς δὲ χρυσός τε καὶ ἄργυρος ἔνδον ἔκειτο, </l>
      <l n="250">πολλὰ δὲ φοινικόεντα καὶ ἄργυφα εἵματα νύμφης, </l>
      <l>οἷα θεῶν μακάρων ἱεροὶ δόμοι ἐντὸς ἔχουσιν· </l>
      <l>ἔνθʼ ἐπεὶ ἐξερέεινε μυχοὺς μεγάλοιο δόμοιο </l>
      <l>Λητοΐδης, μύθοισι προσηύδα κύδιμον Ἑρμῆν· </l>
      <l><milestone unit="Para" ed="P"/>ὦ παῖ, ὃς ἐν λίκνῳ κατάκειαι, μήνυέ μοι βοῦς </l>
      <l n="255">θᾶσσον· ἐπεὶ τάχα νῶι διοισόμεθʼ οὐ κατὰ κόσμον. <milestone unit="card" n="256"
          ed="P"/>
      </l>
      <l>ῥίψω γάρ σε λαβὼν ἐς Τάρταρον ἠερόεντα, </l>
      <l>ἐς ζόφον αἰνόμορον καὶ ἀμήχανον· οὐδέ σε μήτηρ </l>
      <l>ἐς φάος οὐδὲ πατὴρ ἀναλύσεται, ἀλλʼ ὑπὸ γαίῃ </l>
      <l>ἐρρήσεις ὀλίγοισι μετʼ ἀνδράσιν ἡγεμονεύων. </l>
      <l n="260"> Τὸν δʼ Ἑρμῆς μύθοισιν ἀμείβετο κερδαλέοισι· </l>
      <l>Λητοΐδη, τίνα τοῦτον ἀπηνέα μῦθον ἔειπας; </l>
      <l>καὶ βοῦς ἀγραύλους διζήμενος ἐνθάδʼ ἱκάνεις; </l>
      <l>οὐκ ἴδον, οὐ πυθόμην, οὐκ ἄλλου μῦθον ἄκουσα· </l>
      <l>οὐκ ἂν μηνύσαιμʼ, οὐκ ἂν μήνυτρον ἀροίμην· </l>
      <l n="265">οὐδὲ βοῶν ἐλατῆρι, κραταιῷ φωτί, ἔοικα. </l>
      <l>οὐκ ἐμὸν ἔργον τοῦτο, πάρος δέ μοι ἄλλα μέμηλεν· </l>
      <l>ὕπνος ἐμοί γε μέμηλε καὶ ἡμετέρης γάλα μητρὸς </l>
      <l>σπάργανά τʼ ἀμφʼ ὤμοισιν ἔχειν καὶ θερμὰ λοετρά. </l>
      <l>μή τις τοῦτο πύθοιτο, πόθεν τόδε νεῖκος ἐτύχθη· </l>
      <l n="270">καί κεν δὴ μέγα θαῦμα μετʼ ἀθανάτοισι γένοιτο, </l>
      <l>παῖδα νέον γεγαῶτα διὲκ προθύροιο περῆσαι </l>
      <l>βουσὶν ἐπʼ ἀγραύλοισι· τὸ δʼ ἀπρεπέως ἀγορεύεις. </l>
      <l>χθὲς γενόμην, ἁπαλοὶ δὲ πόδες, τρηχεῖα δʼ ὕπο χθών. </l>
      <l>εἰ δʼ ἐθέλεις, πατρὸς κεφαλὴν μέγαν ὅρκον ὀμοῦμαι· </l>
      <l n="275">μὴ μὲν ἐγὼ μήτʼ αὐτὸς ὑπίσχομαι αἴτιος εἶναι, </l>
      <l>μήτε τινʼ ἄλλον ὄπωπα βοῶν κλοπὸν ὑμετεράων, </l>
      <l>αἵ τινες αἱ βόες εἰσί· τὸ δὲ κλέος οἶον ἀκούω. </l>
      <l><milestone unit="Para" ed="P"/>ὣς ἄρʼ ἔφη καὶ πυκνὸν ἀπὸ βλεφάρων ἀμαρύσσων </l>
      <l>ὀφρῦς ῥιπτάζεσκεν ὁρώμενος ἔνθα καὶ ἔνθα, </l>
      <l n="280">μάκρʼ ἀποσυρίζων, ἅλιον τὸν μῦθον ἀκούων. </l>
      <l><milestone unit="Para" ed="P"/>τὸν δʼ ἁπαλὸν γελάσας προσέφη ἑκάεργος Ἀπόλλων· </l>
      <l>ὦ πέπον, ἠπεροπευτά, δολοφραδές, ἦ σε μάλʼ οἴω </l>
      <l>πολλάκις ἀντιτοροῦντα δόμους εὖ ναιετάοντας </l>
      <l>ἔννυχον οὐχ ἕνα μοῦνον ἐπʼ οὔδεϊ φῶτα καθίσσαι, </l>
      <l n="285">σκευάζοντα κατʼ οἶκον ἄτερ ψόφου, οἷʼ ἀγορεύεις· </l>
      <l>πολλοὺς δʼ ἀγραύλους ἀκαχήσεις μηλοβοτῆρας </l>
      <l>οὔρεος ἐν βήσσῃς, ὁπότʼ ἄν κρειῶν ἐρατίζων </l>
      <l>ἀντᾷς βουκολίοισι καὶ εἰροπόκοις ὀίεσσιν. </l>
      <l>ἀλλʼ ἄγε, μὴ πύματόν τε καὶ ὕστατον ὕπνον ἰαύσῃς, </l>
      <l n="290">ἐκ λίκνου κατάβαινε, μελαίνης νυκτὸς ἑταῖρε. </l>
      <l>τοῦτο γὰρ οὖν καὶ ἔπειτα μετʼ ἀθανάτοις γέρας ἕξεις. </l>
      <l>ἀρχὸς φηλητέων κεκλήσεαι ἤματα πάντα. </l>
      <l><milestone unit="Para" ed="P"/>ὣς ἄρʼ ἔφη καὶ παῖδα λαβὼν φέρε Φοῖβος Ἀπόλλων. </l>
      <l>σὺν δʼ ἄρα φρασσάμενος τότε δὴ κρατὺς Ἀργειφόντης </l>
      <l n="295">οἰωνὸν προέηκεν ἀειρόμενος μετὰ χερσί, </l>
      <l>τλήμονα γαστρὸς ἔριθον, ἀτάσθαλον ἀγγελιώτην. <milestone unit="card" n="297" ed="P"/>
      </l>
      <l>ἐσσυμένως δὲ μετʼ αὐτὸν ἐπέπταρε· τοῖο δʼ Ἀπόλλων </l>
      <l>ἔκλυεν, ἐκ χειρῶν δὲ χαμαὶ βάλε κύδιμον Ἑρμῆν. </l>
      <l>ἕζετο δὲ προπάροιθε καὶ ἐσσύμενός περ ὁδοῖο </l>
      <l n="300">Ἑρμῆν κερτομέων καί μιν πρὸς μῦθον ἔειπε· </l>
      <sp>

        <l><milestone unit="Para" ed="P"/>θάρσει, σπαργανιῶτα, Διὸς καὶ Μαιάδος υἱέ· </l>
        <l>εὑρήσω καὶ ἔπειτα βοῶν ἴφθιμα κάρηνα </l>
        <l>τούτοις οἰωνοῖσι· σὺ δʼ αὖθʼ ὁδὸν ἡγεμονεύσεις. </l>
      </sp>

      <l><milestone unit="Para" ed="P"/>ὣς φάθʼ· ὃ δʼ αὖτʼ ἀνόρουσε θοῶς Κυλλήνιος Ἑομῆς, </l>
      <l n="305">σπουδῇ ἰών· ἄμφω δὲ παρʼ οὔατα χερσὶν ἐώθει </l>
      <l>σπάργανον ἀμφʼ ὤμοισιν ἐελμένος, εἶπε δὲ μῦθον· </l>
      <l><milestone unit="Para" ed="P"/>πῆ με φέρεις, Ἑκάεργε, θεῶν ζαμενέστατε πάντων; </l>
      <l>ἦ με βοῶν ἕνεχʼ ὧδε χολούμενος ὀρσολοπεύεις; </l>
      <l>ὦ πόποι, εἴθʼ ἀπόλοιτο βοῶν γένος· οὐ γὰρ ἐγώ γε </l>
      <l n="310">ὑμετέρας ἔκλεψα βόας οὐδʼ ἄλλον ὄπωπα, </l>
      <l>αἵτινες αἱ βόες εἰσί· τὸ δὲ κλέος οἶον ἀκούω. </l>
      <l>δὸς δὲ δίκην καὶ δέξο παρὰ Ζηνὶ Κρονίωνι. </l>
      <l><milestone unit="Para" ed="P"/>αὐτὰρ ἐπεὶ τὰ ἕκαστα διαρρήδην ἐρίδαινον </l>
      <l>Ἑρμῆς τʼ οἰοπόλος καὶ Λητοῦς ἀγλαὸς υἱός, </l>
      <l n="315">ἀμφὶς θυμὸν ἔχοντες. ὃ μὲν νημερτέα φωνὴν </l>
      <l><gap/>οὐκ ἀδίκως ἐπὶ βουσὶν ἐλάζυτο κύδιμον Ἑρμῆν, </l>
      <l>αὐτὰρ ὃ τέχνῃσίν τε καὶ αἱμυλίοισι λόγοισιν </l>
      <l>ἤθελεν ἐξαπατᾶν Κυλλήνιος Ἀργυρότοξον. </l>
      <l>αὐτὰρ ἐπεὶ πολύμητις ἐὼν πολυμήχανον εὗρεν, </l>
      <l n="320">ἐσσυμένως δὴ ἔπειτα διὰ ψαμάθοιο βάδιζε </l>
      <l>πρόσθεν, ἀτὰρ κατόπισθε Διὸς καὶ Λητοῦς υἱός. </l>
      <l>αἶψα δὲ τέρθρον ἵκοντο θυώδεος Οὐλύμποιο </l>
      <l>ἐς πατέρα Κρονίωνα Διὸς περικαλλέα τέκνα· </l>
      <l>κεῖθι γὰρ ἀμφοτέροισι δίκης κατέκειτο τάλαντα. </l>
      <l n="325">οὐμιλίη δʼ ἔχʼ Ὄλυμπον ἀγάννιφον, ἀθάνατοι δὲ </l>
      <l>ἄφθιτοι ἠγερέθοντο μετὰ χρυσόθρονον Ἠῶ. </l>
      <l><milestone unit="Para" ed="P"/>ἔστησαν δʼ Ἑρμῆς τε καὶ ἀργυρότοξος Ἀπόλλων </l>
      <l>πρόσθε Διὸς γούνων· ὃ δʼ ἀνείρετο φαίδιμον υἱὸν </l>
      <l>Ζεὺς ὑψιβρεμέτης καί μιν πρὸς μῦθον ἔειπε· </l>
      <l n="330"><milestone unit="Para" ed="P"/>φοῖβε, πόθεν ταύτην μενοεικέα ληίδʼ ἐλαύνεις, </l>
      <l>παῖδα νέον γεγαῶτα, φυὴν κήρυκος ἔχοντα; </l>
      <l>σπουδαῖον τόδε χρῆμα θεῶν μεθʼ ὁμήγυριν ἦλθε. </l>
      <l><milestone unit="Para" ed="P"/>τὸν δʼ αὖτε προσέειπεν ἄναξ ἑκάεργος Ἀπόλλων· </l>
      <sp>

        <l>ὦ πάτερ, ἦ τάχα μῦθον ἀκούσεαι οὐκ ἀλαπαδνόν, </l>
        <l n="335">κερτομέων ὡς οἶος ἐγὼ φιλολήιός εἰμι. </l>
        <l>παῖδά τινʼ εὗρον τόνδε διαπρύσιον κεραϊστὴν </l>
        <l>Κυλλήνης ἐν ὄρεσσι, πολὺν διὰ χῶρον ἀνύσσας, </l>
        <l>κέρτομον, οἷον ἐγώ γε θεῶν οὐκ ἄλλον ὄπωπα </l>
        <l>οὐδʼ ἀνδρῶν, ὁπόσοι λησίμβροτοί εἰσʼ ἐπὶ γαίῃ. </l>
        <l n="340">κλέψας δʼ ἐκ λειμῶνος ἐμὰς βοῦς ὤχετʼ ἐλαύνων </l>
        <l>ἑσπέριος παρὰ θῖνα πολυφλοίσβοιο θαλάσσης, </l>
        <l>εὐθὺ Πύλονδʼ ἐλάων· τὰ δʼ ἄρʼ ἴχνια δοιὰ πέλωρα, </l>
        <l>οἷά τʼ ἀγάσσασθαι, καὶ ἀγαυοῦ δαίμονος ἔργα. <milestone unit="card" n="344" ed="P"/>
        </l>
        <l>τῇσιν μὲν γὰρ βουσὶν ἐς ἀσφοδελὸν λειμῶνα </l>
        <l n="345">ἀντία βήματʼ ἔχουσα κόνις ἀνέφαινε μέλαινα· </l>
        <l>αὐτὸς δʼ ἐκτὸς ὁδοῦ, τις ἀμήχανος, οὔτʼ ἄρα ποσσὶν </l>
        <l>οὔτʼ ἄρα χερσὶν ἔβαινε διὰ ψαμαθώδεα χῶρον· </l>
        <l>ἀλλʼ ἄλλην τινὰ μῆτιν ἔχων διέτριβε κέλευθα </l>
        <l>τοῖα πέλωρʼ ὡς εἴ τις ἀραιῇσι δρυσὶ βαίνοι. </l>
        <l n="350">ὄφρα μὲν οὖν ἐδίωκε διὰ ψαμαθώδεα χῶρον, </l>
        <l>ῥεῖα μάλʼ ἴχνια πάντα διέπρεπεν ἐν κονίῃσιν· </l>
        <l>αὐτὰρ ἐπεὶ ψαμάθοιο μέγαν στίβον ἐξεπέρησεν, </l>
        <l>ἄφραστος γένετʼ ὦκα βοῶν στίβος ἠδὲ καὶ αὐτοῦ </l>
        <l>χῶρον ἀνὰ κρατερόν· τὸν δʼ ἐφράσατο βροτὸς ἀνὴρ </l>
        <l n="355">ἐς Πύλον εὐθὺς ἐλῶντα βοῶν γένος εὐρυμετώπων. </l>
        <l>αὐτὰρ ἐπεὶ δὴ τὰς μὲν ἐν ἡσυχίῃ κατέερξε </l>
        <l>καὶ διαπυρπαλάμησεν ὁδοῦ τὸ μὲν ἔνθα, τὸ δʼ ἔνθα, </l>
        <l>ἐν λίκνῳ κατέκειτο μελαίνῃ νυκτὶ ἐοικώς, </l>
        <l>ἄντρῳ ἐν ἠερόεντι κατὰ ζόφον· οὐδέ κεν αὐτὸν </l>
        <l n="360">αἰετὸς ὀξὺ λάων ἐσκέψατο· πολλὰ δὲ χερσὶν </l>
        <l>αὐγὰς ὠμόργαζε δολοφροσύνην ἀλεγύνων. </l>
        <l>αὐτὸς δʼ αὐτίκα μῦθον ἀπηλεγέως ἀγόρευεν· </l>
        <l>οὐκ ἴδον, οὐ πυθόμην, οὐκ ἄλλου μῦθον ἄκουσα </l>
        <l>οὐδέ κε μηνύσαιμʼ, οὐδʼ ἄν μήνυτρον ἀροίμην. </l>
      </sp>

      <l n="365"> Ἠ τοι ἄρʼ ὣς εἰπὼν κατʼ ἄρʼ ἕζετο Φοῖβος Ἀπόλλων· </l>
      <l>Ερμῆς δʼ αὖθʼ ἑτέρωθεν ἀμειβόμενος ἔπος ηὔδα, </l>
      <l>δείξατο δʼ ἐς Κρονίωνα, θεῶν σημάντορα πάντων· </l>
      <sp>

        <l><milestone unit="Para" ed="P"/>ζεῦ πάτερ, ἦ τοι ἐγώ σοι ἀληθείην καταλέξω· </l>
        <l>νημερτής τε γάρ εἰμι καὶ οὐκ οἶδα ψεύδεσθαι. </l>
        <l n="370">ἦλθεν ἐς ἡμετέρου διζήμενος εἰλίποδας βοῦς </l>
        <l>σήμερον ἠελίοιο νέον ἐπιτελλομένοιο· </l>
        <l>οὐδὲ θεῶν μακάρων ἄγε μάρτυρας οὐδὲ κατόπτας, </l>
        <l>μηνύειν δʼ ἐκέλευεν ἀναγκαίης ὑπὸ πολλῆς, </l>
        <l>πολλὰ δέ μʼ ἠπείλησε βαλεῖν ἐς Τάρταρον εὐρύν, </l>
        <l n="375">οὕνεχʼ ὃ μὲν τέρεν ἄνθος ἔχει φιλοκυδέος ἥβης, </l>
        <l>αὐτὰρ ἐγὼ χθιζὸς γενόμην, τὰ δέ τʼ οἶδε καὶ αὐτός, </l>
        <l>οὔτι βοῶν ἐλατῆρι, κραταιῷ φωτί, ἐοικώς. </l>
        <l>πείθεο· καὶ γὰρ ἐμεῖο πατὴρ φίλος εὔχεαι εἶναι, </l>
        <l>ὡς οὐκ οἴκαδʼ ἔλασσα βόας, ὣς ὄλβιος εἴην, </l>
        <l n="380">οὐδʼ ὑπὲρ οὐδὸν ἔβην· τὸ δέ τʼ ἀτρεκέως ἀγορεύω. </l>
        <l>Ἠέλιον δὲ μάλʼ αἰδέομαι καὶ δαίμονας ἄλλους, </l>
        <l>καὶ σε φιλῶ καὶ τοῦτον ὀπίζομαι· οἶσθα καὶ αὐτός, </l>
        <l>ὡς οὐκ αἴτιός εἰμι· μέγαν δʼ ἐπιδώσομαι ὅρκον· </l>
        <l>οὐ μὰ τάδʼ ἀθανάτων εὐκόσμητα προθύραια. </l>
        <l n="385">καί που ἐγὼ τούτῳ τίσω ποτὲ νηλέα φώρην, </l>
        <l>καὶ κρατερῷ περ ἐόντι· σὺ δʼ ὁπλοτέροισιν ἄρηγε. </l>
      </sp>
      <milestone unit="card" n="387" ed="P"/>
      <l><milestone unit="Para" ed="P"/>ὣς φάτʼ ἐπιλλίζων Κυλλήνιος Ἀργειφόντης· </l>
      <l>καὶ τὸ σπάργανον εἶχεν ἐπʼ ὠλένῃ οὐδʼ ἀπέβαλλε. </l>
      <l>Ζεὺς δὲ μέγʼ ἐξεγέλασσεν ἰδὼν κακομηδέα παῖδα </l>
      <l n="390">εὖ καὶ ἐπισταμένως ἀρνεύμενον ἀμφὶ βόεσσιν. </l>
      <l>ἀμφοτέρους δʼ ἐκέλευσεν ὁμόφρονα θυμὸν ἔχοντας </l>
      <l>ζητεύειν, Ἑρμῆν δὲ διάκτορον ἡγεμονεύειν </l>
      <l>καὶ δεῖξαι τὸν χῶρον ἐπʼ ἀβλαβίῃσι νόοιο, </l>
      <l>ὅππη δὴ αὖτʼ ἀπέκρυψε βοῶν ἴφθιμα κάρηνα. </l>
      <l n="395">νεῦσεν δὲ Κρονίδης, ἐπεπείθετο δʼ ἀγλαὸς Ἑρμῆς· </l>
      <l>ῥηιδίως γὰρ ἔπειθε Διὸς νόος αἰγιόχοιο. </l>
      <l><milestone unit="Para" ed="P"/>τὼ δʼ ἄμφω σπεύδοντε Διὸς περικαλλέα τέκνα </l>
      <l>ἐς Πύλον ἠμαθόεντα ἐπʼ Ἀλφειοῦ πόρον ἷξον· </l>
      <l>ἀγροὺς δʼ ἐξίκοντο καὶ αὔλιον ὑψιμέλαθρον, </l>
      <l n="400">ἡχοῦ δὴ τὰ χρήματʼ ἀτάλλετο νυκτὸς ἐν ὥρῃ. </l>
      <l>ἔνθʼ Ἑρμῆς μὲν ἔπειτα κιὼν παρὰ λάινον ἄντρον </l>
      <l>ἐς φῶς ἐξήλαυνε βοῶν ἴφθιμα κάρηνα· </l>
      <l>Λητοΐδης δʼ ἀπάτερθεν ἰδὼν ἐνόησε βοείας </l>
      <l>πέτρῃ ἐπʼ ἠλιβάτῳ, τάχα δʼ εἴρετο κύδιμον Ἑρμῆν· </l>
      <sp>

        <l n="405"><milestone unit="Para" ed="P"/>πῶς ἐδύνω, δολομῆτα, δύω βόε δειροτομῆσαι, </l>
        <l>ὧδε νεογνὸς ἐὼν καὶ νήπιος; αὐτὸς ἐγώ γε </l>
        <l>θαυμαίνω κατόπισθε τὸ σὸν κράτος· οὐδέ τί σε χρὴ </l>
        <l>μακρὸν ἀέξεσθαι, Κυλλήνιε, Μαιάδος υἱέ. </l>
      </sp>

      <milestone unit="card" n="408" ed="P"/>
      <l><milestone unit="Para" ed="P"/>ὣς ἄρ ἔφη καὶ χερσὶ περίστρεφε καρτερὰ δεσμὰ </l>
      <l n="409a">[ἐνδῆσαι μεμαὼς Ἑρμῆν κρατεραῖσι λύγοισι. </l>
      <l n="409b">τὸν δʼ οὐκ ἴσχανε δεσμά, λύγοι δʼ ἀπὸ τηλόσε πῖπτον] </l>
      <l n="410">ἄγνου· ταὶ δʼ ὑπὸ ποσσὶ κατὰ χθονὸς αἶψα φύοντο </l>
      <l>αὐτόθεν, ἐμβολάδην ἐστραμμέναι ἀλλήλῃσι, </l>
      <l>ῥεῖά τε καὶ πάσῃσιν ἐπʼ ἀγραύλοισι βόεσσιν, </l>
      <l>Ἑρμέω βουλῇσι κλεψίφρονος· αὐτὰρ Ἀπόλλων </l>
      <l>θαύμασεν ἀθρήσας. τότε δὴ κρατὺς Ἀργειφόντης </l>
      <l n="415">χῶρον ὑποβλήδην ἐσκέψατο, πῦρ ἀμαρύσσων, </l>
      <l><gap/>ἐγκρύψαι μεμαώς· Λητοῦς δʼ ἐρικυδέος υἱὸν </l>
      <l>ῥεῖα μάλʼ ἐπρήυνεν ἑκηβόλον, ὡς ἔθελʼ αὐτός, </l>
      <l>καὶ κρατερόν περ ἐόντα· λαβὼν δʼ ἐπʼ ἀριστερὰ χειρὸς </l>
      <l>πλήκτρῳ ἐπειρήτιζε κατὰ μέρος· ἣ δʼ ὑπὸ χειρὸς </l>
      <l n="420">σμερδαλέον κονάβησε· γέλασσε δὲ Φοῖβος Ἀπόλλων </l>
      <l>γηθήσας, ἐρατὴ δὲ διὰ φρένας ἤλυθʼ ἰωὴ </l>
      <l>θεσπεσίης ἐνοπῆς καὶ μιν γλυκὺς ἵμερος ᾕρει </l>
      <l>θυμῷ ἀκουάζοντα· λύρῃ δʼ ἐρατὸν κιθαρίζων </l>
      <l>στῆ ῥʼ ὅ γε θαρσήσας ἐπʼ ἀριστερὰ Μαιάδος υἱὸς </l>
      <l n="425">Φοίβου Ἀπόλλωνος· τάχα δὲ λιγέως κιθαρίζων </l>
      <l>γηρύετʼ ἀμβολάδην — ἐρατὴ δέ οἱ ἕσπετο φωνή — κραίνων </l>
      <l>ἀθανάτους τε θεοὺς καὶ γαῖαν ἐρεμνήν, </l>
      <l>ὡς τὰ πρῶτα γένοντο καὶ ὡς λάχε μοῖραν ἕκαστος. </l>
      <l>Μνημοσύνην μὲν πρῶτα θεῶν ἐγέραιρεν ἀοιδῇ, </l>
      <l n="430">μητέρα Μουσάων· ἣ γὰρ λάχε Μαιάδος υἱόν· </l>
      <l>τοὺς δὲ κατὰ πρέσβιν τε καὶ ὡς γεγάασιν ἕκαστος </l>
      <l>ἀθανάτους ἐγέραιρε θεοὺς Διὸς ἀγλαὸς υἱός, </l>
      <l>πάντʼ ἐνέπων κατὰ κόσμον, ἐπωλένιον κιθαρίζων. </l>
      <l>τὸν δʼ ἔρος ἐν στήθεσσιν ἀμήχανος αἴνυτο θυμόν, </l>
      <l n="435">καὶ μιν φωνήσας ἔπεα πτερόεντα προσηύδα· </l>
      <sp>

        <l><milestone unit="Para" ed="P"/>βουφόνε, μηχανιῶτα, πονεύμενε, δαιτὸς ἑταῖρε, </l>
        <l>πεντήκοντα βοῶν ἀντάξια ταῦτα μέμηλας. </l>
        <l>ἡσυχίως καὶ ἔπειτα διακρινέεσθαι ὀίω· </l>
        <l>νῦν δʼ ἄγε μοι τόδε εἰπέ, πολύτροπε Μαιάδος υἱέ, </l>
        <l n="440">ἦ σοί γʼ ἐκ γενετῆς τάδʼ ἅμʼ ἕσπετο θαυματὰ ἔργα </l>
        <l>ἠέ τις ἀθανάτων ἠὲ θνητῶν ἀνθρώπων </l>
        <l>δῶρον ἀγαυὸν ἔδωκε καὶ ἔφρασε θέσπιν ἀοιδήν; </l>
        <l>θαυμασίην γὰρ τήνδε νεήφατον ὄσσαν ἀκούω, </l>
        <l>ἣν οὐ πώ ποτέ φημι δαήμεναι οὔτε τινʼ ἀνδρῶν </l>
        <l n="445">οὔτε τινʼ ἀθανάτων, οἳ Ὀλύμπια δώματʼ ἔχουσι, </l>
        <l>νόσφι σέθεν, φηλῆτα, Διὸς καὶ Μαιάδος υἱέ. <milestone unit="card" n="446" ed="P"/>
        </l>
        <l>τίς τέχνη, τίς μοῦσα ἀμηχανέων μελεδώνων, </l>
        <l>τίς τρίβος; ἀτρεκέως γὰρ ἅμα τρία πάντα πάρεστιν, </l>
        <l>εὐφροσύνην καὶ ἔρωτα καὶ ἥδυμον ὕπνον ἑλέσθαι. </l>
        <l n="450">καὶ γὰρ ἐγὼ Μούσῃσιν Ὀλυμπιάδεσσιν ὀπηδός, </l>
        <l>τῇσι χοροί τε μέλουσι καὶ ἀγλαὸς οἶμος ἀοιδῆς </l>
        <l>καὶ μολπὴ τεθαλυῖα καὶ ἱμερόεις βρόμος αὐλῶν· </l>
        <l>ἀλλʼ οὔ πω τί μοι ὧδε μετὰ φρεσὶν ἄλλο μέλησεν, </l>
        <l>οἷα νέων θαλίῃς ἐνδέξια ἔργα πέλονται. </l>
        <l n="455">θαυμάζω, Διὸς υἱέ, τάδʼ, ὡς ἐρατὸν κιθαρίζεις. </l>
        <l>νῦν δʼ ἐπεὶ οὖν ὀλίγος περ ἐὼν κλυτὰ μήδεα οἶδας, </l>
        <l>ἷζε, πέπον, καὶ μῦθον ἐπαίνει πρεσβυτέροισι· </l>
        <l>νῦν γάρ τοι κλέος ἔσται ἐν ἀθανάτοισι θεοῖσι </l>
        <l>σοί τʼ αὐτῷ καὶ μητρί· τὸ δʼ ἀτρεκέως ἀγορεύσω· </l>
        <l n="460">ναὶ μὰ τόδε κρανέινον ἀκόντιον, ἦ μὲν ἐγώ σε </l>
        <l>κυδρὸν ἐν ἀθανάτοισι καὶ ὄλβιον ἡγεμόνʼ εἵσω </l>
        <l>δώσω τʼ ἀγλαὰ δῶρα καὶ ἐς τέλος οὐκ ἀπατήσω. </l>
        <l><milestone unit="Para" ed="P"/>τὸν δʼ Ἑρμῆς μύθοισιν ἀμείβετο κερδαλέοισιν· </l>
        <l>εἰρωτᾷς μʼ, Ἐκάεργε, περιφραδές· αὐτὰρ ἐγώ σοι </l>
        <l n="465">τέχνης ἡμετέρης ἐπιβήμεναι οὔ τι μεγαίρω. </l>
        <l>σήμερον εἰδήσεις· ἐθέλω δέ τοι ἤπιος εἶναι </l>
        <l>βουλῇ καὶ μύθοισι. σὺ δὲ φρεσὶ πάντʼ εὖ οἶδας· </l>
        <l>πρῶτος γάρ, Διὸς υἱέ, μετʼ ἀθανάτοισι θαάσσεις, </l>
        <l>ἠύς τε κρατερός τε· φιλεῖ δέ σε μητίετα Ζεὺς </l>
        <l n="470">ἐκ πάσης ὁσίης, ἔπορεν δέ τοι ἀγλαὰ δῶρα. </l>
        <l>καὶ τιμάς σέ γέ φασι δαήμεναι ἐκ Διὸς ὀμφῆς </l>
        <l>μαντείας θʼ Ἐκάεργε, Διὸς παρά, θέσφατα πάντα </l>
        <l>τῶν νῦν αὐτὸς ἐγώ σε μαλʼ ἀφνειὸν δεδάηκα· </l>
        <l>σοὶ δʼ αὐτάγρετόν ἐστι δαήμεναι, ὅττι μενοινᾷς. </l>
        <l n="475">ἀλλʼ ἐπεὶ οὖν τοι θυμὸς ἐπιθύει κιθαρίζειν, </l>
        <l>μέλπεο καὶ κιθάριζε καὶ ἀγλαίας ἀλέγυνε </l>
        <l>δέγμενος ἐξ ἐμέθεν· σὺ δέ μοι, φίλε, κῦδος ὄπαζε. </l>
        <l>εὐμόλπει μετὰ χερσὶν ἔχων λιγύφωνον ἑταίρην, </l>
        <l>καλὰ καὶ εὖ κατὰ κόσμον ἐπιστάμενος ἀγορεύειν. </l>
        <l n="480">εὔκηλος μὲν ἔπειτα φέρειν ἐς δαῖτα θάλειαν </l>
        <l>καὶ χορὸν ἱμερόεντα καὶ ἐς φιλοκυδέα κῶμον </l>
        <l>εὐφροσύνην νυκτός τε καὶ ἤματος. ὅς τις ἂν αὐτὴν </l>
        <l>τέχνῃ καὶ σοφίῃ δεδαημένος ἐξερεείνῃ, </l>
        <l>φθεγγομένη παντοῖα νόῳ χαρίεντα διδάσκει </l>
        <l n="485">ῥεῖα συνηθείῃσιν ἀθυρομένη μαλακῇσιν, </l>
        <l>ἐργασίην φεύγουσα δυήπαθον· ὃς δέ κεν αὐτὴν </l>
        <l>νῆις ἐὼν τὸ πρῶτον ἐπιζαφελῶς ἐρεείνῃ, </l>
        <l>μὰψ αὔτως κεν ἔπειτα μετήορά τε θρυλλίζοι. <milestone unit="card" n="488" ed="P"/>
        </l>
        <l>σοὶ δʼ αὐτάγρετόν ἐστι δαήμεναι, ὅττι μενοινᾷς. </l>
        <l n="490">καὶ τοι ἐγὼ δώσω ταύτην, Διὸς ἀγλαὲ κοῦρε· </l>
        <l>ἡμεῖς δʼ αὖτʼ ὄρεός τε καὶ ἱπποβότου πεδίοιο </l>
        <l>βουσὶ νομούς, Ἐκάεργε, νομεύσομεν ἀγραύλοισιν. </l>
        <l>ἔνθεν ἅλις τέξουσι βόες ταύροις·, μιγεῖσαι </l>
        <l>μίγδην θηλείας τε καὶ ἄρσενας· οὐδέ τί σε χρὴ </l>
        <l n="495">κερδαλέον περ ἐόντα περιζαμενῶς κεχολῶσθαι. </l>
      </sp>

      <l><milestone unit="Para" ed="P"/>ὣς εἰπὼν ὤρεξʼ· ὃ δʼ ἐδέξατο Φοῖβος Ἀπόλλων, </l>
      <l>Ἐρμῇ δʼ ἐγγυάλιξεν ἑκὼν μάστιγα φαεινήν, </l>
      <l>βουκολίας τʼ ἐπέτελλεν· ἔδεκτο δὲ Μαιάδος υἱὸς </l>
      <l>γηθήσας· κίθαριν δὲ λαβὼν ἐπʼ ἀριστερὰ χειρὸς </l>
      <l n="500">Λητοῦς ἀγλαὸς υἱός, ἄναξ ἑκάεργος Ἀπόλλων, </l>
      <l>πλήκτρῳ ἐπειρήτιζε κατὰ μένος· ἣ δʼ ὑπένερθε </l>
      <l>σμερδαλέον κονάβησε· θεὸς δʼ ὑπὸ καλὸν ἄεισεν. </l>
      <l><milestone unit="Para" ed="P"/>ἔνθα βόας μὲν ἔπειτα ποτὶ ζάθεον λειμῶνα </l>
      <l>ἐτραπέτην· αὐτοὶ δέ, Διὸς περικαλλέα τέκνα, </l>
      <l n="505">ἄψορροι πρὸς Ὄλυμπον ἀγάννιφον ἐρρώσαντο </l>
      <l>τερπόμενοι φόρμιγγι· χάρη δʼ ἄρα μητιέτα Ζεύς, </l>
      <l>ἄμφω δʼ ἐς φιλότητα συνήγαγε· καὶ τὰ μὲν Ἑρμῆς </l>
      <l>Λητοΐδην ἐφίλησε διαμπερὲς ὡς ἔτι καὶ νῦν, </l>
      <l>σήματʼ ἐπεὶ κίθαριν μὲν Ἑκηβόλῳ ἐγγυάλιξεν </l>
      <l n="510">ἱμερτήν, δεδαώς, ὃ δʼ ἐπωλένιον κιθάριζεν· </l>
      <l>αὐτὸς δʼ αὖθʼ ἑτέρης σοφίης ἐκμάσσατο τέχνην· </l>
      <l>συρίγγων ἐνοπὴν ποιήσατο τηλόθʼ ἀκουστήν. <milestone unit="card" n="513" ed="P"/>
      </l>
      <l><milestone unit="Para" ed="P"/>καὶ τότε Λητοΐδης Ἑρμῆν πρὸς μῦθον ἔειπε· </l>
      <sp>

        <l>δείδια, Μαιάδος υἱέ, διάκτορε, ποικιλομῆτα, </l>
        <l n="515">μή μοι ἅμα κλέψῃς κίθαριν καὶ καμπύλα τόξα· </l>
        <l>τιμὴν γὰρ πὰρ Ζηνὸς ἔχεις ἐπαμοίβια ἔργα </l>
        <l>θήσειν ἀνθρώποισι κατὰ χθόνα πουλυβότειραν. </l>
        <l>ἀλλʼ εἴ μοι τλαίης γε θεῶν μέγαν ὅρκον ὀμόσσαι, </l>
        <l>ἢ κεφαλῇ νεύσας ἢ ἐπὶ Στυγὸς ὄβριμον ὕδωρ, </l>
        <l n="520">πάντʼ ἂν ἐμῷ θυμῷ κεχαρισμένα καὶ φίλα ἔρδοις. </l>
      </sp>

      <l><milestone unit="Para" ed="P"/>καὶ τότε Μαιάδος υἱὸς ὑποσχόμενος κατένευσε, </l>
      <l>μή ποτʼ ἀποκλέψειν, ὅσʼ Ἑκηβόλος ἐκτεάτισται, </l>
      <l>μηδέ ποτʼ ἐμπελάσειν πυκινῷ δόμῳ· αὐτὰρ Ἀπόλλων </l>
      <l>Λητοΐδης κατένευσεν ἐπʼ ἀρθμῷ καὶ φιλότητι, </l>
      <l n="525">μή τινα φίλτερον ἄλλον ἐν ἀθανάτοισιν ἔσεσθαι, </l>
      <l>μήτε θεὸν μήτʼ ἄνδρα Διὸς γόνον· ἐκ δὲ τέλειον </l>
      <l n="526a"> [αἰετὸν ἧκε πατήρ· ὁ δʼ ἐπώμοσεν· ἦ σε μάλʼ οἶον] </l>
      <sp>

        <l>σύμβολον ἀθανάτων ποιήσομαι ἠδʼ ἅμα πάντων, </l>
        <l>πιστὸν ἐμῷ θυμῷ καὶ τίμιον· αὐτὰρ ἔπειτα </l>
        <l>ὄλβου καὶ πλούτου δώσω περικαλλέα ῥάβδον, </l>
        <l n="530">χρυσείην, τριπέτηλον, ἀκήριον ἥ σε φυλάξει </l>
        <l>πάντας ἐπικραίνουσʼ ἄθλους ἐπέων τε καὶ ἔργων </l>
        <l>τῶν ἀγαθῶν, ὅσα φημὶ δαήμεναι ἐκ Διὸς ὀμφῆς. </l>
        <l>μαντείην δέ, φέριστε, διοτρεφές, ἣν ἐρεείνεις, </l>
        <l>οὔτε σὲ θέσφατόν ἐστι δαήμεναι οὔτε τινʼ ἄλλον </l>
        <l n="535">ἀθανάτων· τὸ γὰρ οἶδε Διὸς νόος· αὐτὰρ ἐγώ γε </l>
        <l>πιστωθεὶς κατένευσα καὶ ὤμοσα καρτερὸν ὅρκον, </l>
        <l>μή τινα νόσφιν ἐμεῖο θεῶν αἰειγενετάων </l>
        <l>ἄλλον γʼ εἴσεσθαι Ζηνὸς πυκινόφρονα βουλήν. </l>
        <l>καὶ σύ, κασίγνητε χρυσόρραπι, μή με κέλευε </l>
        <l n="540">θέσφατα πιφαύσκειν, ὅσα μήδεται εὐρύοπα Ζεύς. </l>
        <l>ἀνθρώπων δʼ ἄλλον δηλήσομαι, ἄλλον ὀνήσω, </l>
        <l>πολλὰ περιτροπέων ἀμεγάρτων φῦλʼ ἀνθρώπων. </l>
        <l>καὶ μὲν ἐμῆς ὀμφῆς ἀπονήσεται, ὅς τις ἂν ἔλθῃ </l>
        <l>φωνῇ καὶ πτερύγεσσι τεληέντων οἰωνῶν· </l>
        <l n="545">οὗτος ἐμῆς ὀμφῆς ἀπονήσεται, οὐδʼ ἀπατήσω. </l>
        <l>ὃς δέ κε μαψιλόγοισι πιθήσας οἰωνοῖσι </l>
        <l>μαντείην ἐθέλῃσι παρὲκ νόον ἐξερεείνειν </l>
        <l>ἡμετέρην, νοέειν δὲ θεῶν πλέον αἰὲν ἐόντων, </l>
        <l>φήμʼ, ἁλίην ὁδὸν εἶσιν. ἐγὼ δέ κε δῶρα δεχοίμην. <milestone unit="card" n="550" ed="P"/>
        </l>
        <l n="550"><milestone unit="Para" ed="P"/>ἄλλο δέ τοι ἐρέω, Μαίης ἐρικυδέος υἱὲ </l>
        <l>καὶ Διὸς αἰγιόχοιο, θεῶν ἐριούνιε δαῖμον· </l>
        <l>σεμναὶ γὰρ τινες εἰσί, κασίγνηται γεγαυῖαι, </l>
        <l>παρθένοι, ὠκείῃσιν ἀγαλλόμεναι πτερύγεσσι, </l>
        <l>τρεῖς· κατὰ δὲ κρατὸς πεπαλαγμέναι ἄλφιτα λευκά, </l>
        <l n="555">οἰκία ναιετάουσιν ὑπὸ πτυχὶ Παρνησοῖο, </l>
        <l>μαντείης ἀπάνευθε διδάσκαλοι, ἣν ἐπὶ βουσὶ </l>
        <l>παῖς ἔτʼ ἐὼν μελέτησα· πατὴρ δʼ ἐμὸς οὐκ ἀλέγιζεν, </l>
        <l>ἐντεῦθεν δὴ ἔπειτα ποτώμεναι ἄλλοτε ἄλλη </l>
        <l>κηρία βόσκονται καὶ τε κραίνουσιν ἕκαστα. </l>
        <l n="560">αἳ δʼ ὅτε μὲν θυΐωσιν ἐδηδυῖαι μέλι χλωρόν, </l>
        <l>προφρονέως ἐθέλουσιν ἀληθείην ἀγορεύειν· </l>
        <l>ἢν δʼ ἀπονοσφισθῶσι θεῶν ἡδεῖαν ἐδωδήν, </l>
        <l>ψεύδονται δὴ ἔπειτα διʼ ἀλλήλων δονέουσαι. </l>
        <l>τάς τοι ἔπειτα δίδωμι· σὺ δʼ ἀτρεκέως ἐρεείνων </l>
        <l n="565">σὴν αὐτοῦ φρένα τέρπε, καὶ εἰ βροτὸν ἄνδρα δαείῃς, </l>
        <l>πολλάκι σῆς ὀμφῆς ἐπακούσεται, αἴ κε τύχῃσι. </l>
        <l>ταῦτʼ ἔχε, Μαιάδος υἱέ, καὶ ἀγραύλους ἕλικας βοῦς </l>
        <l>ἵππους τʼ ἀμφιπόλευε καὶ ἡμιόνους ταλαεργούς. </l>
      </sp>

      <l n="568a"> [ὡς ἔφατʼ· οὐρανόθεν δὲ πατὴρ Ζεὺς αὐτὸς ἔπεσσι </l>
      <l n="568b"> θῆκε τέλος· πᾶσιν δʼ ἄρʼ ὅ γʼ οἰωνοῖσι κέλευσεν </l>
      <l>καὶ χαροποῖσι λέουσι καὶ ἀργιόδουσι σύεσσι </l>
      <l n="570">καὶ κυσὶ καὶ μήλοισιν, ὅσα τρέφει εὐρεῖα χθών, </l>
      <l>πᾶσι δʼ ἐπὶ προβάτοισιν ἀνάσσειν κύδιμον Ἑρμῆν, </l>
      <l>οἶον δʼ εἰς Ἀΐδην τετελεσμένον ἄγγελον εἶναι, </l>
      <l>ὅς τʼ ἄδοτός περ ἐὼν δώσει γέρας οὐκ ἐλάχιστον. </l>
      <l><milestone unit="Para" ed="P"/>οὕτω Μαιάδος υἱὸν ἄναξ ἐφίλησεν Ἀπόλλων </l>
      <l n="575">παντοίῃ φιλότητι· χάριν δʼ ἐπέθηκε Κρονίων. </l>
      <l>πᾶσι δʼ ὅ γε θνητοῖσι καὶ ἀθανάτοισιν ὁμιλεῖ. </l>
      <l>παῦρα μὲν οὖν ὀνίνησι, τὸ δʼ ἄκριτον ἠπεροπεύει </l>
      <l>νύκτα διʼ ὀρφναίην φῦλα θνητῶν ἀνθρώπων. </l>
      <sp>

        <l><milestone unit="Para" ed="P"/>καὶ σὺ μὲν οὕτω χαῖρε, Διὸς καὶ Μαιάδος, υἱέ· </l>
        <l n="580">αὐτὰρ ἐγὼ καὶ σεῖο καὶ ἄλλης μνήσομʼ ἀοιδῆς. </l>
      </sp>
    </body>
  </text>
</TEI>
