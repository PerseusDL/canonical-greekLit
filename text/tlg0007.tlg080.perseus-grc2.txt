τῆς περὶ θεῶν ἀμαθίας καὶ ἀγνοίας εὐθὺς ἐξ ἀρχῆς δίχα ῥυείσης; τὸ
 μὲν ὥσπερ ἐν χωρίοις σκληροῖς τοῖς ἀντιτύποις ἤθεσι τὴν ἀθεότητα, τὸ
 δʼ ὥσπερ ἐν ὑγροῖς τοῖς ἁπαλοῖς τὴν δεισιδαιμονίαν
 πεποίηκεν. ἅπασα μὲν οὖν κρίσις ψευδής, ἄλλως τε κἂν περὶ
 ταῦτα, μοχθηρόν δὲ καὶ πάθος πρόσεστι, μοχθηρότατον. πᾶν γὰρ πάθος ἔοικε
 πληγὴ φλεγμαίνουσα
 εἶναι καὶ καθάπερ αἱ μετὰ τραύματος ἐκβολαὶ τῶν ἄρθρων, οὕτως αἱ μετὰ
 πάθους
 διαστροφαὶ τῆς ψυχῆς χαλεπώτεραι.
 ἀτόμους τις οἴεται καὶ κενὸν ἀρχὰς εἶναι τῶν ὅλων ψευδὴς ἡ ὑπόληψις,
 ἀλλʼ ἕλκος οὐ ποιεῖ οὐδὲ σφυγμὸν οὐδʼ ὀδύνην ταράττουσαν. ὑπολαμβάνει
 τις τὸν πλοῦτον
 ἀγαθὸν
 εἶναι μέγιστον· τοῦτο τὸ ψεῦδος ἰὸν ἔχει,
 
 νέμεται τὴν ψυχήν, ἐξίστησιν, οὐκ ἐᾷ καθεύδειν, οἴστρων ἐμπίπλησιν,
 ὠθεῖ κατὰ πετρῶν, ἄγχει, τὴν παρρησίαν ἀφαιρεῖται. πάλιν οἴονταί τινες
 εἶναι σῶμα τὴν ἀρετὴν καὶ τὴν κακίαν αἰσχρὸν ἴσως τὸ ἀγνόημα, θρήνων
 δὲ καὶ ὀδυρμῶν οὐκ ἄξιον ἀλλʼ
 αἵτινές
 εἰσι τοιαῦται κρίσεις καὶ ὑπολήψεις 
 
 ὦ τλῆμον ἀρετή, λόγος ἄρʼ ἦσθʼ ἐγὼ δέ σε 
 
 ὡς ἔργον ἤσκουν 
 ἀφεὶς τὴν πλουτοποιὸν ἀδικίαν καὶ τὴν γόνιμον ἁπάσης ἡδονῆς
 ἀκολασίαν, ταύτας ἄξιόν ἐστιν οἰκτίρειν
 
 ὁμοῦ καὶ δυσχεραίνειν,
 ὅτι πολλὰ νοσήματα καὶ πάθη καθάπερ εὐλὰς καὶ σκώληκας ἐντίκτουσι ταῖς
 ψυχαῖς παροῦσαι.

οὐκοῦν καὶ περὶ ὧν ὁ λόγος, ἡ μὲν ἀθεότης κρίσις οὖσα φαύλη τοῦ
 μηδὲν εἶναι μακάριον καὶ
 ἄφθαρτον εἰς
 ἀπάθειάν τινα δοκεῖ τῇ ἀπιστίᾳ τοῦ θείου περιφέρειν, καὶ τέλος ἐστὶν
 αὐτῇ τοῦ μὴ νομίζειν θεοὺς τὸ μὴ φοβεῖσθαι· τὴν δεισιδαιμονίαν δὲ
 μηνύει καὶ τοὔνομα δόξαν ἐμπαθῆ καὶ δέους ποιητικὴν ὑπόληψιν οὖσαν
 ἐκταπεινοῦντος καὶ συντρίβοντος
 τὸν ἄνθρωπον,
 οἰόμενον μὲν εἶναι θεούς, εἶναι δὲ λυπηροὺς καὶ βλαβερούς. ἔοικε γὰρ
 ὁ μὲν
 ἄθεος ἀκίνητος
 εἶναι πρὸς τὸ θεῖον, ὁ δὲ δεισιδαίμων κινούμενος ὡς οὐ προσήκει
 διαστρέφεσθαι. ἡ γὰρ ἄγνοια τῷ μὲν ἀπιστίαν τοῦ ὠφελοῦντος ἐμπεποίηκε,
 τῷ δὲ καὶ δόξαν ὅτι βλάπτει
 προστέθεικεν. ὅθεν ἡ μὲν ἀθεότης λόγος ἐστὶ διεψευσμένος, ἡ δὲ
 δεισιδαιμονία πάθος ἐκ λόγου ψευδοῦς ἐγγεγενημένον.

αἰσχρὰ μὲν δὴ πάντα τὰ τῆς ψυχῆς; νοσήματα
 
 καὶ πάθη, τὸ δὲ γαῦρον ἐνίοις ὅμως καὶ ὑψηλὸν καὶ διηρμένον ἔνεστιν
 ὑπὸ κουφότητος, δραστηρίου δʼ ὁρμῆς οὐδὲν ὡς ἔπος εἰπεῖν ἀπεστέρηται.
 ἀλλὰ τοῦτο δὴ τὸ κοινὸν ἔγκλημα παντὸς πάθους ἐστίν,
 ὅτι ταῖς πρακτικαῖς ὁρμαῖς ἐκβιαζόμενα κατεπείγει
 καὶ συντείνει τὸν λογισμόν.
 μόνος δʼ, ὁ φόβος, οὐχ ἧττον ὢν τόλμης ἐνδεὴς ἢ λογισμοῦ, ἄπρακτον
 ἔχει καὶ ἄπορον καὶ ἀμήχανον τὸ ἀλόγιστον.
 
 καὶ δεῖμα καὶ τάρβος αὐτοῦ τὸ συνδέον ὁμοῦ τὴν ψυχὴν καὶ ταράττον
 ὠνόμασται. φόβων δὲ πάντων ἀπρακτότατος καὶ ἀπορώτατος ὁ τῆς
 δεισιδαιμονίας. οὐ φοβεῖται θάλασσαν ὁ μὴ πλέων οὐδὲ πόλεμον ὁ μὴ
 στρατευόμενος, οὐδὲ λῃστὰς ὁ
 οἰκουρῶν οὐδὲ
 συκοφάντην ὁ πένης οὐδὲ φθόνον ὁ ἰδιώτης, οὐδὲ σεισμὸν ὁ ἐν Γαλάταις
 οὐδὲ κεραυνὸν ὁ ἐν Αἰθίοψιν· ὁ δὲ θεοὺς δεδιὼς πάντα δέδιε,
 γῆν θάλατταν ἀέρα οὐρανὸν
 σκότος φῶς κληδόνα σιωπὴν ὄνειρον. οἱ δοῦλοι τῶν δεσποτῶν ἐπιλανθάνονται
 καθεύδοντες, τοῖς πεδήταις ἐπελαφρύνει τὸν
 δεσμὸν ὁ ὕπνος, φλεγμοναὶ περὶ τραύματα καὶ νομαὶ σαρκὸς θηριώδεις καὶ
 περιωδυνίαι κοιμωμένων ἀφίστανται 
 ὦ φίλον ὕπνου θέλγητρον ἐπίκουρον νόσου, 
 
 
 ὡς ἡδύ μοι προσῆλθες ἐν δέοντί γε 
 τοῦτʼ οὐ δίδωσιν εἰπεῖν ἡ δεισιδαιμονία μόνη γὰρ οὐ σπένδεται
 πρὸς τὸν ὕπνον, οὐδὲ τῇ ψυχῇ ποτε γοῦν δίδωσιν ἀναπνεῦσαι καὶ
 ἀναθαρρῆσαι τὰς πικρὰς
 
 καὶ βαρείας περὶ τοῦ θεοῦ δόξας ἀπωσαμένῃ,
 
 ἀλλʼ ὥσπερ ἐν ἀσεβῶν χώρῳ τῷ ὕπνῳ τῶν δεισιδαιμόνων εἴδωλα φρικώδη
 καὶ τεράστια φάσματα καὶ ποινάς τινας ἐγείρουσα καὶ στροβοῦσα τὴν ἀθλίαν
 ψυχὴν ἐκδιώκει τοῖς ὀνείροις ἐκ τῶν ὕπνων, 
 μαστιζομένην καὶ κολαζομένην αὐτὴν ὑφʼ αὑτῆς ὡς ὑφʼ ἑτέρου, καὶ δεινὰ
 προστάγματα καὶ ἀλλόκοτα λαμβάνουσαν. εἶτʼ ἐξαναστάντες οὐ κατεφρόνησαν
 οὐδὲ κατεγέλασαν, οὐδʼ ᾔσθοντο ὅτι τῶν ταραξάντων
 οὐδὲν ἦν ἀληθινόν, ἀλλὰ σκιὰν φεύγοντες ἀπάτης
 οὐδὲν κακὸν ἐχούσης ὕπαρ
 ἐξαπατῶσιν ἑαυτοὺς καὶ δαπανῶσι καὶ ταράττουσιν, εἰς ἀγύρτας καὶ γόητας
 ἐμπεσόντες λέγοντας 
 ἀλλʼ εἴτʼ ἔνυπνον φάντασμα φοβεῖ, 
 
 
 χθονίας θʼ Ἑκάτης κῶμον ἐδέξω, 
 τὴν περιμάκτριαν κάλει γραῦν καὶ βάπτισον σεαυτὸν εἰς θάλασσαν καὶ
 καθίσας ἐν τῇ γῇ διημέρευσον. ὦ βάρβαρʼ
 ἐξευρόντες Ἕλληνες κακά τῇ δεισιδαιμονίᾳ, πηλώσεις
 καταβορβορώσεις βαπτισμούς, 
 ῥίψεις ἐπὶ
 πρόσωπον, αἰσχρὰς; προκαθίσεις, ἀλλοκότους προσκυνήσεις. δικαίῳ τῷ
 στόματι τοὺς κιθαρῳδοὺς ἐκέλευον ᾅδειν οἱ τὴν νόμιμον μουσικὴν
 σῴζειν δοκοῦντες·
 ἡμεῖς δὲ τοῖς θεοῖς ἀξιοῦμεν ὀρθῷ τῷ στόματι καὶ δικαίῳ
 προσεύχεσθαι, καὶ μὴ
 τὴν ἐπὶ τῶν σπλάγχνων
 μὲν γλῶτταν εἰ καθαρὰ καὶ ὀρθὴ σκοπεῖν, τὴν δʼ ἑαυτῶν διαστρέφοντας καὶ
 μολύνοντας ἀτόποις ὀνόμασι καὶ ῥήμασι βαρβαρικοῖς καταισχύνειν καὶ
 παρανομεῖν εἰς τὸ θεῖον καὶ πάτριον ἀξίωμα τῆς εὐσεβείας. ἀλλʼ ὅ γε
 κωμικὸς οὐκ
 ἀηδῶς εἴρηκέ που πρὸς τοὺς
 καταχρυσοῦντας τὰ κλινίδια καὶ καταργυροῦντας 
 
 ὅ τι μόνον ἡμῖν προῖκʼ ἔδωκαν οἱ θεοὶ 
 
 τὸν ὕπνου, τί τοῦτο πολυτελὲς σαυτῷ ποιεῖς; 
 
 ἔστι δὲ καὶ πρὸς τὸν
 δεισιδαίμονα εἰπεῖν ὅ τι τὸν ὕπνον οἱ θεοὶ λήθην κακῶν ἔδοσαν ἡμῖν
 καὶ ἀνάπαυσιν,
 τί τοῦτο κολαστήριον σαυτῷ
 ποιεῖς ἐπίμονον καὶ ὀδυνηρόν, τῆς ἀθλίας ψυχῆς εἰς ἄλλον ὕπνον 
 ἀποδρᾶναι μὴ δυναμένης; ὁ Ἡράκλειτός φησι τοῖς ἐγρηγορόσιν ἕνα καὶ
 κοινὸν κόσμον εἶναι, τῶν δὲ κοιμωμένων ἕκαστον εἰς ἴδιον ἀναστρέφεσθαι.
 τῷ
 δὲ δεισιδαίμονι κοινὸς οὐδεὶς οὐδʼ
 ἴδιός ἐστι κόσμος· οὔτε γὰρ ἐγρηγορὼς τῷ φρονοῦντι χρῆται οὔτε
 κοιμώμενος ἀπαλλάττεται τοῦ ταράττοντος, ἀλλʼ ὀνειρώττει μὲν ὁ λογισμός,
 ἐγρήγορε δʼ ὁ φόβος ἀεί, φυγὴ δʼ οὐκ ἔστιν οὐδὲ μετάστασις.

ἦν φοβερὸς ἐν Σάμῳ Πολυκράτης τύραννος, ἦν ἐν Κορίνθῳ Περίανδρος,
 ἀλλʼ οὐδεὶς ἐφοβεῖτο
 
 τούτους μεταστὰς εἰς πόλιν ἐλευθέραν καὶ δημοκρατουμένην. ὁ δὲ τὴν τῶν
 θεῶν ἀρχὴν ὡς τυραννίδα φοβούμενος σκυθρωπὴν καὶ ἀπαραίτητον ποῖ
 μεταστῇ ποῖ φύγῃ, ποίαν γῆν ἄθεον
 εὕρῃ, ποίαν θάλασσαν; εἰς τί καταδὺς τοῦ κόσμου μέρος καὶ ἀποκρύψας
 σεαυτόν, ὦ ταλαίπωρε, πιστεύσεις ὅτι τὸν θεὸν ἀποπέφευγας; ἔστι καὶ
 δούλοις νόμος ἐλευθερίαν ἀπογνοῦσι πρᾶσιν αἰτεῖσθαι καὶ δεσπότην
 μεταβάλλειν ἐπιεικέστερον· ἡ δὲ
 δεισιδαιμονία θεῶν ἀλλαγὴν οὐ δίδωσιν, οὐδʼ ἔστιν
 εὑρεῖν ὃν οὐ φοβήσεται θεὸν ὁ φοβούμενος τοὺς πατρῴους καὶ γενεθλίους,
 ὁ φρίττων τοὺς σωτῆρας; καὶ τοὺς μειλιχίους
 
 τρέμων καὶ δεδοικώς,
 παρʼ ὧν αἰτούμεθα πλοῦτον εὐπορίαν εἰρήνην ὁμόνοιαν ὄρθωσιν λόγων καὶ
 ἔργων τῶν, ἀρίστων. εἶθʼ οὗτοι τὸ δουλεύειν ἀτύχημα ἡγοῦνται καὶ
 λέγουσι 
 δεινή τις ἀνδρὶ καὶ γυναικὶ συμφορὰ 
 
 δούλους γενέσθαι δεσπότας τε δυσχερεῖς 
 
 
 λαβεῖν 
 πόσῳ δὲ δεινότερον οἴεσθε πάσχειν αὐτοὺς ἀνεκφεύ κτους
 ἀναποδράστους ἀνυποστάτους λαμβάνοντας; ἔστι δούλῳ φεύξιμος βωμός, ἔστι
 καὶ λῃσταῖς ἀβέβηλα πολλὰ τῶν ἱερῶν, καὶ πολεμίους οἱ φεύγοντες
 ἂν ἀγάλματος λάβωνται ἢ ναοῦ, θαρροῦσιν·
 ὁ δὲ δεισιδαίμων ταῦτα μάλιστα φρίττει καὶ φοβεῖται καὶ δέδοικεν, ἐν οἷς
 οἱ φοβούμενοι τὰ δεινότατα τὰς ἐλπίδας ἔχουσι. μὴ ἀπόσπα τὸν
 δεισιδαίμονα
 τῶν
 ἱερῶν· ἐνταῦθα κολάζεται καὶ τιμωρεῖται. τί
 
 δεῖ μακρὰ λέγειν; “πέρας ἐστὶ τοῦ βίου πᾶσιν ἀνθρώποις ὁ θάνατος·” τῆς δὲ δεισιδαιμονίας οὐδʼ οὗτος, ἀλλʼ ὑπερβάλλει τοὺς ὅρους ἐπέκεινα
 τοῦ ζῆν, μακρότερον τοῦ βίου ποιοῦσα τὸν φόβον καὶ συνάπτουσα τῷ θανάτῳ
 κακῶν ἐπίνοιαν ἀθανάτων,
 
 καὶ ὅτε παύεται
 πραγμάτων, ἄρχεσθαι δοκοῦσα μὴ παυομένων. Ἅιδου τινὲς ἀνοίγονται πύλαι
 βαθεῖαι, καὶ ποταμοὶ πυρὸς ὁμοῦ καὶ Στυγὸς ἀπορρῶγες
 ἀνακεράννυνται , καὶ σκότος ἐμπίπλαται πολυφαντάστων εἰδώλων τινῶν χαλεπὰς
 μὲν ὄψεις οἰκτρὰς δὲ φωνὰς ἐπιφερόντων, δικασταὶ δὲ καὶ κολασταὶ καὶ
 χάσματα
 καὶ μυχοὶ μυρίων κακῶν γέμοντες.
 οὕτως ἡ κακοδαίμων δεισιδαιμονία τῇ περιττῇ πρὸς ἅπαν τὸ δοκοῦν δεινὸν
 εὐλαβείᾳ λανθάνει ἑαυτὴν ὑποβάλλουσα παντοίοις δεινοῖς.

τούτων οὐδὲν τῇ ἀθεότητι πρόσεστιν, ἀλλʼ
 ἡ
 μὲν ἄγνοια χαλεπὴ καὶ τὸ παρορᾶν καὶ τυφλώττειν
 περὶ τηλικαῦτα συμφορὰ μεγάλη ψυχῆς, ὥσπερ
 ὀμμάτων πολλῶν τὸ φανότατον καὶ κυριώτατον ἀπεσβεσμένης τὴν τοῦ θεοῦ
 νόησιν. ταύτῃ δὲ τὸ ἐμπαθές, ὥσπερ εἴρηται, καὶ ἑλκῶδες καὶ
 ταρακτικὸν
 καὶ καταδεδουλωμένον εὐθὺς;
 πρόσεστι τῇ δόξῃ. μουσικήν φησιν ὁ Πλάτων ἐμμελείας καὶ εὐρυθμίας
 δημιουργὸν ἀνθρώποις ὑπὸ θεῶν οὐ τρυφῆς ἕνεκα καὶ κνήσεως ὤτων
 δοθῆναι, ἀλλʼ ὥστε τῶν τῆς ψυχῆς περιόδων καὶ ἁρμονιῶν τὸ ταραχῶδες καὶ
 πεπλανημένον ἐν σώματι, μούσης τε καὶ
 χάριτος ἐνδείᾳ πολλαχῇ διʼ ἀκολασίαν καὶ πλημμέλειαν ἐξυβρίζον,
 αὖθις εἰς τάξιν
 ἀνελίττουσαν οἰκείως καὶ περιάγουσαν καθιστᾶν. 
 
 ὅσσα δὲ μὴ πεφίληκε Ζεύσʼ φησὶ Πίνδαρος 
 
 
 ἀτύζονται βοὰν 
 Πιερίδων ἀίοντα· 
 
 καὶ γὰρ διαγριαίνεται καὶ ἀγανακτεῖ, καὶ τὰς τίγρεις
 δέ φασι περιτυμπανιζομένας ἐκμαίνεσθαι καὶ ταράττεσθαι καὶ τέλος αὑτὰς
 διασπᾶν. ἔλαττον οὖν κακὸν οἷς διὰ κωφότητα καὶ πήρωσιν ἀκοῆς ἀπάθεια
 πρὸς
 μουσικὴν καὶ ἀναισθησία συμβέβηκεν. ὁ
 Τειρεσίας ἐχρῆτο δυστυχίᾳ μὴ βλέπων τὰ τέκνα μηδὲ τοὺς συνήθεις, ὁ δʼ
 Ἀθάμας μείζονι καὶ ἡ Ἀγαύη, βλέποντες
 ὡς λέοντας καὶ ἐλάφους καὶ τῷ Ἡρακλεῖ
 δήπου μανέντι τοὺς υἱοὺς ἐλυσιτέλει μήτʼ ἰδεῖν μήτʼ
 αἰσθέσθαι παρόντας ἢ χρῆσθαι τοῖς φιλτάτοις ὡς
 πολεμίοις.

τί οὖν; οὐ δοκεῖ σοι καὶ τὸ τῶν ἀθέων πρὸς τοὺς δεισιδαίμονας πάθος
 ἔχειν τοιαύτην διαφοράν; οἱ μὲν οὐχ ὁρῶσι τοὺς θεοὺς τὸ παράπαν, οἱ δὲ
 κακοὺς ὑπάρχειν νομίζουσιν οἱ μὲν
 παρορῶσιν, οἱ δὲ δοξάζουσι φοβερὸν τὸ εὐμενὲς καὶ τυραννικὸν τὸ πατρικὸν
 καὶ βλαβερὸν τὸ κηδεμονικὸν καὶ τὸ ἄμικτον ἄγριον εἶναι καὶ θηριῶδες.
 εἶτα χαλκοτύποις μὲν πείθονται καὶ λιθοξόοις καὶ κηροπλάσταις
 ἀνθρωπόμορφα τῶν θεῶν τὰ εἴδη ποιοῦσι, καὶ
 τοιαῦτα πλάττουσι
 καὶ κατασκευάζουσι καὶ προσκυνοῦσι· φιλοσόφων δὲ καὶ πολιτικῶν ἀνδρῶν
 καταφρονοῦσιν, ἀποδεικνύντων τὴν τοῦ θεοῦ σεμνότητα μετὰ χρηστότητος καὶ
 μεγαλοφροσύνης καὶ εὐμενείας
 καὶ κηδεμονίας.
 περίεστιν οὖν τοῖς μὲν ἀναισθησία καὶ ἀπιστία τῶν ὠφελούντων, τοῖς δὲ
 ταραχὴ καὶ φόβος; πρὸς τὰ ὠφελοῦντα. καὶ ὅλως ἡ μὲν ἀθεότης ἀπάθεια
 πρὸς τὸ θεῖόν ἐστι μὴ νοοῦσα τὸ ἀγαθόν, ἡ δὲ
 δεισιδαιμονία πολυπάθεια κακὸν τὸ ἀγαθὸν ὑπονοοῦσα. φοβοῦνται τοὺς θεοὺς
 καὶ καταφεύγουσιν ἐπὶ τοὺς θεοὺς , κολακεύουσι καὶ λοιδοροῦσιν, εὔχονται
 καὶ καταμέμφονται. κοινὸν
 ἀνθρώπων τὸ μὴ
 πάντα διευτυχεῖν·
 
 
 κεῖνοι γάρ τʼ ἄνοσοι καὶ ἀγήραοι 
 πόνων τʼ ἄπειροι, βαρυβόαν 
 πορθμὸν πεφευγότες Ἀχέροντος 
 , ὁ Πίνδαρος φησι, τὰ δʼ ἀνθρώπινα πάθη καὶ πράγματα
 μέμικται συντυχίαις ἄλλοτʼ ἄλλως ῥεούσαις.

φέρε δὴ πρῶτον ἐν τοῖς ἀβουλήτοις σκόπει τὸν ἄθεον καὶ καταμάνθανε τὴν
 διάθεσιν, ἂν τἄλλα μέτριος, χρωμένου σιωπῇ τοῖς παροῦσι καὶ πορίζοντος
 αὑτῷ βοηθείας καὶ παρηγορίας, ἂν δὲ
 
 δυσφορῇ καὶ περιπαθῇ, πάντας ἐπὶ τὴν τύχην καὶ
 τὸ αὐτόματον ἀπερειδομένου τοὺς ὀδυρμοὺς
 καὶ βοῶντος ὡς οὐδὲν κατὰ δίκην οὐδʼ ἐκ προνοίας ἀλλὰ πάντα
 συγκεχυμένως καὶ ἀκρίτως φέρεται καὶ ταράττεται τὰ τῶν ἀνθρώπων. τοῦ δὲ
 δεισιδαίμονος
 οὐχ οὗτος ὁ τρόπος, ἀλλʼ εἰ
 καὶ μικρότατον αὐτῷ κακόν τι συμπεπτωκός ἐστιν, ἄλλα κάθηται πάθη χαλεπὰ
 καὶ μεγάλα καὶ δυσαπάλλακτα τῇ λύπῃ προσοικοδομῶν, καὶ προσεμφορῶν αὑτῷ
 δείματα καὶ φόβους καὶ ὑποψίας καὶ ταραχάς, παντὶ θρήνῳ καὶ
 παντὶ στεναγμῷ καθαπτόμενος· οὔτε γὰρ ἄνθρωπον
 οὔτε τύχην οὔτε
 καιρὸν οὔτε ἑαυτὸν ἀλλὰ πάντων τὸν θεὸν αἰτιᾶται, κἀκεῖθεν ἐπʼ αὐτὸν
 ἥκειν καὶ φέρεσθαι ῥεῦμα δαιμόνιον ἄτης φησί, καὶ ὡς
 οὐ δυστυχὴς ὢν ἀλλὰ θεομισής τις ἄνθρωπος ὑπὸ τῶν θεῶν κολάζεσθαι καὶ
 δίκην διδόναι καὶ πάντα πάσχειν προσηκόντως διʼ αὑτὸν οἴεται. νοσῶν θʼ ὁ
 ἄθεος ἐκλογίζεται καὶ ἀναμιμνῄσκεται
 πλησμονὰς αὑτοῦ καὶ οἰνώσεις καὶ ἀταξίας περὶ δίαιταν ἢ κόπους
 ὑπερβάλλοντας ἢ μεταβολὰς ἀέρων ἀήθεις καὶ τόπων, ἔπειτα προσκρούσας
 ἐν πολιτείαις καὶ περιπεσὼν ἀδοξίαις πρὸς ὄχλον ἢ διαβολαῖς πρὸς
 ἡγεμόνα
 τὴν αἰτίαν ἐξ αὑτοῦ καὶ τῶν· περὶ
 αὑτὸν σκοπεῖ πῆ παρέβην; τί δʼ ἔρεξα; τί μοι δέον
 οὐκ ἐτελέσθη; 
 τῷ δὲ δεισιδαίμονι καὶ σώματος ἀρρωστία πᾶσα
 καὶ
 
 χρημάτων ἀποβολὴ καὶ
 τέκνων θάνατοι καὶ περὶ πολιτικὰς πράξεις δυσημερίαι καὶ ἀποτεύξεις πληγαὶ
 θεοῦ καὶ προσβολαὶ δαίμονος λέγονται. ὅθεν οὐδὲ τολμᾷ βοηθεῖν οὐδὲ
 διαλύειν τὸ συμβεβηκὸς οὐδὲ θεραπεύειν οὐδʼ ἀντιτάττεσθαι, μὴ δόξῃ
 θεομαχεῖν
 καὶ ἀντιτείνειν κολαζόμενος, ἀλλʼ
 ὠθεῖται μὲν ἔξω νοσοῦντος ὁ ἰατρός, ἀποκλείεται δὲ πενθοῦντος ὁ
 νουθετῶν καὶ παραμυθούμενος φιλόσοφος. “ἔα με” φησὶν “ἄνθρωπε
 διδόναι δίκην, τὸν ἀσεβῆ , τὸν ἐπάρατον, τὸν θεοῖς καὶ δαίμοσι
 μεμισημένον.” ἔστιν ἀνθρώπου μὴ
 πεπεισμένου θεοὺς εἶναι λυπουμένου δʼ ἄλλως; καὶ περιπαθοῦντος ἀπομάξαι
 δάκρυον, ἀποκεῖραι κόμην, ἀφελέσθαι τὸ ἱμάτιον τὸν δὲ δεισιδαίμονα πῶς
 ἂν προσείποις ἢ ποῦ βοηθήσεις ; ἔξω κάθηται σακκίον
 ἔχων, καὶ περιεζωσμένος ῥάκεσι ῥυπαροῖς πολλάκις δὲ γυμνὸς ἐν πηλῷ
 κυλινδούμενος ἐξαγορεύει τινὰς ἁμαρτίας αὑτοῦ καὶ πλημμελείας, ὡς τόδε
 φαγόντος ἢ πιόντος ἢ βαδίσαντος
 ὁδὸν ἣν
 οὐκ εἴα τὸ δαιμόνιον. ἂν δʼ ἄριστα πράττῃ καὶ συνῇ πράῳ 
 δεισιδαιμονίᾳ, περιθειούμενος οἴκοι κάθηται καὶ περιματτόμενος, αἱ δὲ
 γρᾶες
 “καθάπερ παττάλῳ” φησὶν ὁ Βίων “ὅ τι ἂν τύχωσιν αὐτῷ
 περιάπτουσι φέρουσαι καὶ περιαρτῶσι”

τὸν Τιρίβαζόν φασιν ὑπὸ τῶν Περσῶν συλλαμβανόμενον σπάσασθαί τε τὸν
 ἀκινάκην, εὔρωστον ὄντα, καὶ διαμάχεσθαι· μαρτυρομένων δὲ καὶ βοώντων
 ὅτι συλλαμβάνουσιν αὐτὸν βασιλέως κελεύσαντος, αὐτίκα τὸ ξίφος καταβαλεῖν
 καὶ τὼ χεῖρε συνδῆσαι
 παρασχεῖν. ἆρʼ οὖν
 οὐχ ὅμοιόν ἐστι τὸ γιγνόμενον; οἱ μὲν ἄλλοι διαμάχονται συμφοραῖς καὶ
 διωθοῦνται τὰ πράγματα, φυγὰς ἑαυτοῖς μηχανώμενοι καὶ παρατροπὰς τῶν
 ἀβουλήτων ὁ δὲ δεισιδαίμων
 οὐδενὸς ἀκούσας, αὐτὸς πρὸς αὑτὸν εἰπών
 “ταῦτα πάσχεις, ὦ κακόδαιμον, ἐκ προνοίας καὶ θεοῦ κελεύοντοσ” ἔρριψε πᾶσαν ἐλπίδα, προήκατο ἑαυτόν, ἔφυγε διεκρούσατο τοὺς βοηθοῦντας.
 πολλὰ τῶν μετρίων κακῶν ὀλέθρια ποιοῦσιν αἱ δεισιδαιμονίαι. Μίδας ὁ
 παλαιός, ὡς ἔοικεν, ἔκ τινων ἐνυπνίων
 
 ἀθυμῶν καὶ ταραττόμενος οὕτω κακῶς ἔσχε τὴν ψυχήν, ὥσθʼ ἑκουσίως
 ἀποθανεῖν αἷμα ταύρου πιών. ὁ δὲ τῶν Μεσσηνίων βασιλεὺς Ἀριστόδημος
 ἐν τῷ πρὸς Λακεδαιμονίους πολέμῳ, κυνῶν· λύκοις
 ὠρυομένων ὅμοια καὶ περὶ τὴν ἑστίαν αὐτοῦ τὴν πατρῴαν ἀγρώστεως
 ἀναβλαστανούσης καὶ τῶν μάντεων τὰ σημεῖα φοβουμένων, ἐξαθυμήσας καὶ
 κατασβεσθεὶς
 ταῖς ἐλπίσιν αὐτὸς ἑαυτὸν
 ἀπέσφαξεν. ἦν
 δʼ
 ἴσως καὶ Νικίᾳ τῷ Ἀθηναίων στρατηγῷ κράτιστον οὕτως ἀπαλλαγῆναι
 τῆς δεισιδαιμονίας ὡς Μίδας ἢ Ἀριστόδημος ἢ φοβηθέντι τὴν σκιὰν
 ἐκλιπούσης τῆς σελήνης καθῆσθαι περιτειχιζόμενον ὑπὸ τῶν πολεμίων,
 εἶθʼ ὁμοῦ τέτταρσι μυριάσιν ἀνθρώπων
 φονευθέντων τε καὶ ζώντων ἁλόντων ὑποχείριον γενέσθαι καὶ δυσκλεῶς
 ἀποθανεῖν. οὐ γὰρ γῆς,· ἀντίφραξις ἐν μέσῳ γενομένης φοβερόν, οὐδὲ
 δεινὸν ἐν καιρῷ περιόδων σκιᾶς πρὸς σελήνην ἀπάντησις,
 ἀλλὰ δεινὸν τὸ τῆς δεισιδαιμονίας σκότος ἐκπεσόντος 
 ἀνθρώπου συγχέαι
 καὶ τυφλῶσαι λογισμὸν ἐν πράγμασι μάλιστα λογισμοῦ δεομένοις 
 Γλαῦκ, ὅρα, βαθὺς γὰρ ἤδη κύμασι ταράσσεται 
 
 πόντος, ἀμφὶ δʼ ἄκρᾳ Γυρέων ὀρθὸν ἵσταται νέφος,
 
 
 σῆμα χειμῶνος. 
 τοῦτʼ ἰδὼν κυβερνήτης εὔχεται μὲν ὑπεκφυγεῖν καὶ θεοὺς
 ἐπικαλεῖται σωτῆρας, εὐχόμενος δὲ τὸν οἴακα προσάγει, τὴν κεραίαν
 ὑφίησι, φεύγει μέγα λαῖφος ὑποστολίσας ἐρεβώδεος
 ἐκ
 θαλάσσης. 
 
 ὁ Ἡσίοδος κελεύει πρὸ ἀρότου καὶ σπόρου τὸν γεωργὸν
 εὔχεσθαί Διὶ χθονίῳ Δημήτερὶ θʼ ἁγνῇ τῆς
 ἐχέτλης ἐχόμενον, Ὅμηρος δὲ τὸν Αἴαντά
 φησι τῷ Ἕκτορι μέλλοντα μονομαχεῖν εὔχεσθαι κελεύειν τοὺς
 Ἕλληνας ὑπὲρ αὐτοῦ τοῖς θεοῖς, εἶτʼ εὐχομένων
 ἐκείνων ὁπλίζεσθαι. καὶ ὁ Ἀγαμέμνων ὅτε τοῖς μαχομένοις προσέταξεν
 εὖ μέν τις δόρυ θηξάσθω, εὖ δʼ ἀσπίδα
 θέσθω, 
 τότε παρὰ τοῦ Διὸς αἰτεῖ
 
 δός με κατὰ πρηνὲς βαλέειν Πριάμοιο μέλαθρον· 
 
 ἀρετῆς γὰρ ἐλπὶς ὁ θεός ἐστιν, οὐ δειλίας πρόφασις. ἀλλʼ Ἰουδαῖοι
 σαββάτων ὄντων ἐν ἀγνάπτοις καθεζόμενοι, τῶν πολεμίων κλίμακας
 προστιθέντων
 καὶ τὰ τείχη καταλαμβανόντων, οὐκ
 ἀνέστησαν ἀλλʼ ἔμειναν ὥσπερ ἐν σαγήνῃ μιᾷ τῇ δεισιδαιμονίᾳ
 συνδεδεμένοι.

τοιαύτη μὲν ἐν τοῖς ἀβουλήτοις καὶ περιστατικοῖς λεγομένοις πράγμασι καὶ
 καιροῖς ἡ δεισιδαιμονία,
 βελτίων δʼ οὐδὲν
 οὐδʼ ἐν τοῖς ἡδίοσι τῆς ἀθεότητος. ἣδιστα δὲ τοῖς ἀνθρώποις ἑορταὶ
 καὶ εἰλαπίναι πρὸς ἱεροῖς καὶ μυήσεις καὶ ὀργιασμοὶ καὶ κατευχαὶ θεῶν
 καὶ προσκυνήσεις. ἐνταῦθα τοίνυν σκόπει τὸν ἄθεον γελῶντα μὲν μανικὸν
 καὶ
 Σαρδόνιον γέλωτα τοῖς ποιουμένοις καί που
 παραφθεγγόμενον ἀτρέμα πρὸς τοὺς συνήθεις ὅτι τετύφωνται καὶ δαιμονῶσιν
 οἱ θεοῖς ταῦτα δρᾶσθαι νομίζοντες, ἄλλο δʼ οὐδὲν
 ἔχοντα κακόν. ὁ δὲ δεισιδαίμων βούλεται μὲν οὐ δύναται δὲ χαίρειν οὐδʼ
 ἥδεσθαι, 
 πόλις δʼ ὁμοῦ μὲν θυμιαμάτων γέμει, 
 
 
 
 ὁμοῦ δὲ παιάνων τε καὶ στεναγμάτων 
 ἡ ψυχὴ τοῦ δεισιδαίμονος. ἐστεφανωμένος ὠχριᾷ, θύει καὶ
 φοβεῖται, εὔχεται φωνῇ παλλομένῃ καὶ χερσὶν ἐπιθυμιᾷ τρεμούσαις, καὶ
 ὅλως ἀποδείκνυσι τὸν Πυθαγόρου λόγον φλύαρον εἰπόντος; ὅτι βέλτιστοι
 γιγνόμεθα πρὸς τοὺς θεοὺς βαδίζοντες · τότε
 γὰρ ἀθλιώτατα καὶ κάκιστα πράττουσιν οἱ δεισιδαίμονες, ὥσπερ ἄρκτων
 φωλεοῖς ἢ χειαῖς δρακόντων ἢ μυχοῖς κητῶν τοῖς τῶν θεῶν μεγάροις ἢ
 ἀνακτόροις προσιόντες.

ὅθεν ἔμοιγε καὶ θαυμάζειν ἔπεισι τοὺς τὴν
 ἀθεότητα φάσκοντας ἀσέβειαν εἶναι , μὴ
 φάσκοντας δὲ τὴν δεισιδαιμονίαν. καίτοι γʼ Ἀναξαγόρας δίκην ἔφυγεν
 ἀσεβείας ἐπὶ τῷ λίθον εἰπεῖν τὸν ἥλιον, Κιμμερίους δʼ οὐδεὶς εἶπεν
 ἀσεβεῖς ὅτι τὸν ἥλιον
 οὐδʼ εἶναι τὸ
 παράπαν νομίζουσι. τί σὺ λέγεις; ὁ μὴ νομίζων θεοὺς ἀνόσιός ἐστιν; ὁ
 δὲ τοιούτους νομίζων οἵους οἱ δεισιδαίμονες, οὐ μακρῷ δόξαις
 ἀνοσιωτέραις σύνεστιν; ἐγὼ γοῦν ἂν ἐθέλοιμι μᾶλλον τοὺς ἀνθρώπους
 λέγειν περὶ ἐμοῦ μήτε γεγονέναι
 
 τὸ παράπαν μήτʼ εἶναι
 Πλούταρχον ἢ λέγειν ὅτι Πλούταρχός ἐστιν ἄνθρωπος ἀβέβαιος
 εὐμετάβολος, εὐχερὴς πρὸς ὀργήν, ἐπὶ τοῖς τυχοῦσι τιμωρητικός,
 μικρόλυπος· ἂν καλῶν ἐπὶ δεῖπνον ἑτέρους παραλίπῃς
 ἐκεῖνον, ἂν ἀσχολίας σοι γενομένης ἐπὶ θύρας μὴ ἔλθῃς ἢ μὴ
 προσείπῃς, διέδεταί σου τὸ σῶμα προσφὺς ἢ συλλαβὼν ἀποτυμπανιεῖ τὸ
 παιδίον, ἢ θηρίον ἔχων τοῖς καρποῖς ἐφήσει καὶ λυμανεῖται τὴν ὀπώραν.
 τοῦ Τιμοθέου τὴν Ἄρτεμιν ᾄδοντος ἐν Ἀθήναις; καὶ λέγοντος θυιάδα 
 φοιβάδα μαινάδα λυσσάδα Κινησίας ὁ μελοποιὸς ἐκ τῶν
 θεατῶν ἀναστάς “τοιαύτη
 σοι” εἶπε “θυγάτηρ γένοιτο.” καὶ μὴν ὅμοια τούτοις καὶ χείρω
 περὶ Ἀρτέμιδος οἱ δεισιδαίμονες ὑπολαμβάνουσιν αἵ τε κἂν ἀπʼ ἀγχόνας
 ἀίξασα αἵ τε καλεχόνα κναίσατε αἵ τε κανέκεκρος; μαίουσα ἂν πεφυρμένα
 ἐσῆλθες αἵ τε καὶ ἐκ τριπόδων καθαρμάτεσσιν ἐπισπώμενα τῷ παλαμναίῳ
 συμπλεχθεῖσα. οὐδὲν δὲ τούτων ἐπιεικέστερα φρονοῦσι περὶ Ἀπόλλωνος; περὶ
 Ἥρας περὶ Ἀφροδίτης· πάντας γὰρ τούτους, τρέμουσι καὶ δεδοίκασι. καίτοι
 τί τοσοῦτον ἡ Νιόβη περὶ τῆς Λητοῦς ῦς ἐβλασφήμησεν, ὅσου ἡ
 δεισιδαιμονία πέπεικε
 
 περὶ τῆς θεοῦ τοὺς ἄφρονας, ὡς ἄρα λοιδορηθεῖσα κατετόξευσε τῆς ἀθλίας
 γυναικὸς ἓξ μὲν θυγατέρας, ἓξ δʼ υἱέας
 ἡβώοντας; 
 οὕτως ἄπληστος ἀλλοτρίων κακῶν ἦν καὶ ἀνίλαστος.
 εἰ γὰρ ἀληθῶς ἡ θεὸς χολὴν εἶχε καὶ μισοπόνηρος ἦν καὶ ἤλγει κακῶς
 ἀκούουσα καὶ μὴ κατεγέλα τῆς ἀνθρωπίνης ἀμαθίας καὶ ἀγνοίας ἀλλʼ
 ἠγανάκτει, τούτους ἔδει κατατοξεῦσαι τοὺς τοσαύτην ὠμότητα καὶ πικρίαν καταψευδομένους αὐτῆς καὶ τοιαῦτα λέγοντας
 καὶ γράφοντας. τῆς γοῦν Ἑκάβης προβαλλόμεθα τὴν πικρίαν ὡς βάρβαρον καὶ
 θηριώδη λεγούσης
 
 
 τοῦ ἐγὼ μέσον ἧπαρ ἔχοιμι 
 
 ἐσθέμεναι προσφῦσα, 
 τὴν δὲ Συρίαν θεὸν οἱ δεισιδαίμονες νομίζουσιν, ἂν μαινίδας τις
 ἢ ἀφύας φάγῃ, τὰ ἀντικνήμια διεσθίειν, ἕλκεσι τὸ σῶμα πιμπράναι,
 συντήκειν τὸ ἧπαρ.

ἆρʼ οὖν τὸ μὲν λέγειν τὰ φαῦλα περὶ τῶν θεῶν ἀνόσιον, τὸ δὲ δοξάζειν
 οὐκ ἀνόσιον; ἢ καὶ τὴν φωνὴν ἄτοπον ἡ· δόξα ποιεῖ τοῦ βλασφημοῦντος;
 καὶ γὰρ ἡμεῖς τὴν βλασφημίαν ὅτι δυσμενείας σημεῖόν ἐστι προβαλλόμεθα,
 καὶ τοὺς κακῶς ἡμᾶς λέγοντας ἐχθροὺς νομίζομεν ὡς καὶ κακῶς φρονοῦντας,
 ὁρᾷς δʼ οἷα περὶ τῶν θεῶν οἱ δεισιδαίμονες
 φρονοῦσιν, ἐμπλήκτους ἀπίστους, εὐμεταβόλους
 τιμωρητικοὺς ὠμοὺς μικρολύπους ὑπολαμβάνοντες, ἐξ ὧν ἀνάγκη καὶ μισεῖν
 τὸν δεισιδαίμονα καὶ φοβεῖσθαι τοὺς θεούς. πῶς γὰρ οὐ μέλλει, τὰ μέγιστα
 τῶν κακῶν αὑτῷ διʼ ἐκείνους οἰόμενος γεγονέναι καὶ πάλιν γενήσεσθαι;
 μισῶν δὲ θεοὺς καὶ φοβούμενος ἐχθρός ἐστι. καίτοι προσκυνεῖ γε καὶ θύει
 καὶ κάθηται πρὸς ἱεροῖς, καὶ οὐ ʼθαυμαστόν ἐστι· καὶ γὰρ τοὺς τυράννους
 ἀσπάζονται περιέπουσι χρυσοῦς ἀνιστᾶσιν, ἀλλὰ μισοῦσι σιγῇ “κάρα 
 σείοντες.” Ἀλέξανδρον Ἑρμόλαος ἐθεράπευε, Παυσανίας ἐδορυφόρει
 Φίλιππον, Χαιρέας Γάιον, ἀλλʼ ἕκαστος τούτων ἔλεγε
 παρακολουθῶν ἦ σʼ ἂν τισαίμην, εἴ μοι δύναμίς γε
 παρείη 
 Οὐκ οἴεται θεοὺς εἶναι ὁ ἄθεος, ὁ δὲ δεισιδαίμων
 οὐ βούλεται, πιστεύει δʼ ἄκων φοβεῖται γὰρ
 ἀπιστεῖν. καίτοι γʼ ὥσπερ· ὁ Τάνταλος ὑπεκδῦναι τὸν λίθον ἐπαιωρούμενον
 οὕτω καὶ οὗτος τὸν φόβον ὡς οὐχ ἧττον ὑπʼ αὐτοῦ, πιεζόμενος
 ἀγαπήσειεν ἄν, καὶ μακαρίσειε τὴν τοῦ ἀθέου διάθεσιν ὡς ἐλευθέριον.
 νυνὶ δὲ τῷ μὲν ἀθέῳ δεισιδαιμονίας
 οὐδὲν μέτεστιν, ὁ δὲ δεισιδαίμων τῇ προαιρέσει ἄθεος ὢν ἀσθενέστερός
 ἐστιν ἢ ὥστε δοξάζειν περὶ θεῶν ὃ βούλεται.

καὶ μὴν ὁ ἄθεος δεισιδαιμονίας οὐδαμῆ συναίτιος
 , ἡ δὲ δεισιδαιμονία τῇ ἀθεότητι καὶ γενέσθαι παρέσχεν ἀρχὴν 
 καὶ γενομένῃ δίδωσιν ἀπολογίαν, οὐκ ἀληθῆ μὲν οὐδὲ καλήν, προφάσεως δέ
 τινος οὐκ ἄμοιρον οὖσαν. οὐ γὰρ ἐν οὐρανῷ τι μεμπτὸν οὐδʼ ἐν ἄστροις
 οὐδʼ ἐν ὥραις ἢ περιόδοις σελήνης
 ἢ
 κινήσεσιν ἡλίου περὶ γῆν, “ἡμέρας καὶ νυκτὸς δημιουργοῖς,” ἢ
 τροφαῖς ζῴων ἢ καρπῶν γενέσεσι πλημμελὲς καὶ ἄτακτον ἐνιδόντες οὕτως
 ἀθεότητα τοῦ παντὸς κατέγνωσαν, ἀλλὰ τῆς δεισιδαιμονίας ἔργα καὶ πάθη
 καταγέλαστα, καὶ ῥήματα καὶ κινήματα
 
 καὶ γοητεῖαι καὶ
 μαγεῖαι καὶ περιδρομαὶ καὶ τυμπανισμοὶ καὶ ἀκάθαρτοι μὲν καθαρμοὶ ῥυπαραὶ
 δʼ ἁγνεῖαι, βάρβαροι δὲ καὶ παράνομοι πρὸς ἱεροῖς 
 κολασμοὶ καὶ προπηλακισμοί, ταῦτα δίδωσιν ἐνίοις λέγειν ὡς μὴ εἶναι
 θεοὺς ἄμεινον ἢ εἶναι, τοιαῦτα μὲν δεχομένους τοιούτοις δὲ χαίροντας,
 οὕτω δʼ ὑβριστάς, οὕτω δὲ μικρολόγους καὶ μικρολόγους

οὐκ ἄμεινον οὖν ἦν Γαλάταις ἐκείνοις καὶ Σκύθαις τὸ παράπαν μήτʼ
 ἔννοιαν ἔχειν θεῶν μήτε φαντασίαν μήθʼ ἱστορίαν ἢ θεοὺς εἶναι
 νομίζειν χαίροντας ἀνθρώπων σφαττομένων αἵματι καὶ τελεωτάτην
 θυσίαν καὶ ἱερουργίαν ταύτην
 νομίζοντας;
 τί δέ; Καρχηδονίοις οὐκ
 ἐλυσιτέλει Κριτίαν λαβοῦσιν ἢ Διαγόραν νομοθέτην ἀπʼ ἀρχῆς μήτε τινὰ
 δαιμόνων μήτε θεῶν νομίζειν ἢ τοιαῦτα θύειν οἷα τῷ Κρόνῳ ἔθυον; οὐχ
 ὥσπερ Ἐμπεδοκλῆς φησι τῶν τὰ ζῷα θυόντων καθαπτόμενος
 
 
 μορφὴν δʼ ἀλλάξαντα πατὴρ φίλον υἱὸν ἀείρας 
 σφάζει ἐπευχόμενος μέγα νήπιος, 
 ἀλλʼ εἰδότες καὶ γιγνώσκοντες αὐτοὶ τὰ αὑτῶν τέκνα καθιέρευον,
 οἱ δʼ ἄτεκνοι παρὰ τῶν πενήτων ὠνούμενοι παιδία κατέσφαζον καθάπερ ἄρνας
 ἢ νεοσσούς,
 
 παρειστήκει δʼ ἡ μήτηρ
 ἄτεγκτος καὶ ἀστένακτος. εἰ δὲ στενάξειεν ἢ δακρύσειεν, ἔδει τῆς τιμῆς
 στέρεσθαι, τὸ δὲ παιδίον οὐδὲν ἧττον ἐθύετο, κρότου τε κατεπίμπλατο
 πάντα πρὸ τοῦ ἀγάλματος ἐπαυλούντων καὶ τυμπανιζόντων ἕνεκα τοῦ μὴ
 γίγνεσθαι τὴν
 βοὴν τῶν θρήνων ἐξάκουστον. εἰ
 δὲ Τυφῶνές τινες ἢ Γίγαντες ἦρχον ἡμῶν τοὺς θεοὺς ἐκβαλόντες, ποίαις
 ἂν ἣδοντο θυσίαις ἢ τίνας ἄλλας; ἱερουργίας ἀπῄτουν; Ἄμηστρις δʼ ἡ
 Ξέρξου γυνὴ, δώδεκα κατώρυξεν ἀνθρώπους ζῶντας ὑπὲρ
 αὑτῆς τῷ Ἅιδῃ, ὃν
 ὁ Πλάτων φησὶ φιλάνθρωπον ὄντα καὶ σοφὸν καὶ πλούσιον, πειθοῖ καὶ
 λόγῳ κατέχοντα τὰς ψυχάς, Ἅιδην ὠνομάσθαι. Ξενοφάνης δʼ ὁ φυσικὸς τοὺς
 Αἰγυπτίους κοπτομένους ἐν ταῖς ἑορταῖς καὶ
 θρηνοῦντας ὁρῶν ὑπέμνησεν οἰκείως. “οὗτοι” φησὶν “εἰ μὲν θεοί
 εἰσι, μὴ θρηνεῖτε αὐτούς· εἰ δʼ ἄνθρωποι, μὴ θύετε αὐτοῖς;”

ἀλλʼ οὐδὲν οὕτω πολυπλανὲς καὶ πολυπαθὲς
 
 νόσημα καὶ μεμιγμένον ἐναντίαις δόξαις καὶ· μαχομέναις μᾶλλον ὡς τὸ τῆς
 δεισιδαιμονίας. φευκτέον οὖν αὐτὴν ἀσφαλῶς τε καὶ συμφερόντως, οὐχ ὥσπερ
 οἱ λῃστῶν ἢ θηρίων ἔφοδον ἢ πῦρ ἀπερισκέπτως καὶ ἀλογίστως
 περιφεύγοντες ἐμπίπτουσιν εἰς ἀνοδίας.
 
 βάραθρα καὶ κρημνοὺς; ἐχούσας. οὕτω γὰρ
 ἔνιοι φεύγοντες τὴν δεισιδαιμονίαν ἐμπίπτουσιν εἰς ἀθεότητα τραχεῖαν καὶ
 ἀντίτυπον, ὑπερπηδήσαντες ἐν μέσῳ κειμένην τὴν εὐσέβειαν.