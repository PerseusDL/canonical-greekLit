τὴν ἱερήν, ὦ θυμέ, τίνα χρόνον ἢ πότʼ ἀείσεις

δῆλον, Ἀπόλλωνος κουροτρόφον ; ἦ μὲν ἅπασαι

Κυκλάδες, αἳ νήσων ἱερώταται εἰν ἁλὶ κεῖνται,

εὔυμνοι· δῆλος δʼ ἐθέλει τὰ πρῶτα φέρεσθαι

ἐκ Μουσέων, ὅτι Φοῖβον ἀοιδάων μεδέοντα

λοῦσέ τε καὶ σπείρωσε καὶ ὡς θεὸν ᾔνεσε πρώτη.

ὡς Μοῦσαι τὸν ἀοιδὸν ὃ μὴ Πίμπλειαν ἀείσῃ

ἔχθουσιν, τὼς Φοῖβος ὅτις Δήλοιο λάθηται.

Δήλῳ νῦν οἴμης ἀποδάσσομαι, ὡς ἂν Ἀπόλλων

Κύνθιος αἰνήσῃ με φίλης ἀλέγοντα τιθήνης.

κείνγ δʼ ἠνεμόεσσα καὶ ἄτροπος οἷά θʼ ἁλιπλὴξ

αἰθυίῃς καὶ μᾶλλον ἐπίδρομος ἠέπερ ἵπποις

πόντῳ ἐνεστήρικται· ὁ δʼ ἀμφί ἑ πουλύς ἑλίσσων

Ἰκαρίου πολλὴν ἀπομάσσεται ὕδατος ἄχνην·

τῶ σφε καὶ ἰχθυβολῆες ἁλίπλοοι ἐννάσσαντο.

ἀλλά οἱ οὐ νεμεσητὸν ἐνὶ πρώτῃσι λέγεσθαι,

ὀππότʼ ἐς Ὠκεανόν τε καὶ ἐς Τιτηνίδα Τηθὺν

νῆσοι ἀολλίζονται, ἀεὶ δʼ ἔξαρχος ὁδεύει.

ἡ δʼ ὄπιθεν Φοίνισσα μετʼ ἴχνια Κύρνος ὀπηδεῖ

οὐκ ὀνοτὴ καὶ Μάκρις Ἀβαντιὰς Ἐλλοπιήων

Σαρδώ θʼ ἱμερόεσσα καὶ ἣν ἐπενήξατο Κύπρις

ἐξ ὕδατος τὰ πρῶτα, σαοῖ δέ μιν ἀντʼ ἐπιβάθρων.

κεῖναι μὲν πύργοισι περισκεπέεσσιν ἐρυμναί,

δῆλος δʼ Ἀπόλλωνι· τί δὲ στιβαρώτερον ἕρκος;

τείχεα μὲν καὶ λᾶες ὑπαὶ ῥιπῆς κε πέσοιεν

Στρυμονίου βορέαο· θεὸς δʼ ἀεὶ ἀστυφέλικτος·

Δῆλε φίλη, τοῖός σε βοηθόος ἀμφιβέβηκεν.

εἰ δὲ λίην πολέες σε περιτροχόωσιν ἀοιδαί,

ποίῃ ἐνιπλέξω σε; τί τοι θυμῆρες ἀκοῦσαι;

ἢ ὡς τὰ πρώτιστα μέγας θεὸς οὔρεα θείνων

ἄορι τριγλώχινι, τό οἱ Τελχῖνες ἔτευξαν,

νήσους εἰναλίας εἰργάζετο, νέρθε δὲ πάσας

ἐκ νεάτων ὤχλισσε καὶ εἰσεκύλισε θαλάσσῃ;

καὶ τὰς μὲν κατὰ βυσσόν, ἵνʼ ἠπείροιο λάθωνται,

πρυμνόθεν ἐρρίζωσε· δὲ δʼ οὐκ ἔθλιψεν ἀνάγκη,

ἀλλʼ ἄφετος πελάγεσσιν ἐπέπλεες, οὔνομα δʼ ἦν σοι

Ἀστερίη τὸ παλαιόν, ἐπεὶ βαθὺν ἥλαο τάφρον

οὐρανόθεν φεύγουσα Διὸς γάμον ἀστέρι ἴση.

τόφρα μὲν οὔπω σοι χρυσέη ἐπεμίσγετο Λητώ,

τόφρα δʼ ἔτʼ Ἀστερίη σὺ καὶ οὐδέπω ἔκλεο Δῆλος·

πολλάκι σε Τροιζῆνος ἀπὸ ξανθοῖο πολίχνης

ἐρχόμενοι Ἐφύρηνδε Σαρωνικοῦ ἔνδοθι κόλπου

ναῦται ἐπεσκέψαντο, καὶ ἐξ Ἐφύρης ἀνιόωτες

οἱ μὲν ἔτʼ οὐκ ἴδον αὖθι, σὺ δὲ στεινοῖο παρʼ ὀξὺν

ἔδραμες Εὐρίποιο πόρον καναχηδὰ ῥέοντος,

Χαλκιδικῆς δʼ αὐτῆμαρ ἀνηναμένη ἁλὸς ὕδωρ

μέσφʼ ἐς Ἀθηναίων προσενήξαο Σούνιον ἄκρον

ἢ Χίον ἢ νήσοιο διάβροχον ὕδατι μαστὸν

παρθενίης (οὔπω γὰρ ἔην Σάμος), ἧχι σε νύμφαι

γείτονες Ἀγκαίου Μυκαλησσίδες ἐξείνισσαν.

ἡνίκα δʼ Ἀπόλλωνι γενέθλιον οὖδας ὑπέσχες,

τοῦτό τοι ἀντημοιβὸν ἁλίπλοοι οὔνομʼ ἔθεντο,

οὕνεκεν οὐκέτʼ ἄδηλος ἐπέπλεες, ἀλλʼ ἐνὶ πόντου

κύμασιν Αἰγαίοιο ποδῶν ἐνεθήκαο ῥίζας.

οὐδʼ Ἥρην κοτέουσαν ὑπέτρεσας· ἡ μὲν ἁπάσαις

δεινὸν ἐπεβρωμᾶτο λεχωίσιν αἳ Διὶ παῖδας

ἐξέφερον, Λητοῖ δὲ διακριδόν, οὕνεκα μούνη

Ζηνὶ τεκεῖν ἤμελλε φιλαίτερον Ἄρεος υἷα.

τῶ ῥα καὶ αὐτὴ μὲν σκοπιὴν ἔχεν αἰθέρος εἴσω

σπερχομένη μέγα δή τι καὶ οὐ φατόν, εἶργε δὲ Λητὼ

τειρομένην ὠδῖσι· δύω δέ οἱ εἵατο φρουροὶ

γαῖαν ἐποπτεύοντες, ὁ μὲν πέδον ἠπείροιο

ἥμενος ὑψηλῆς κορυφῆς ἔπι Θρήικος Αἵμου

θοῦρος Ἄρης ἐφύλασσε σὺν ἔντεσι, τὼ δέ οἱ ἵππω

ἑπτάμυχον βορέαο παρὰ σπέος ηὐλίζοντο·

ἡ δʼ ἐπὶ νησάων ἑτέρη σκοπὸς εὐρειάων

ἧστο κόρη Θαύμαντος ἐπαΐξασα Μίμαντι.

ἔνθʼ οἱ μὲν πολίεσσιν ὅσαις ἐπεβάλλετο Λητὼ

μίμνον ἀπειλητῆρες, ἀπετρώπων δὲ δέχεσθαι.

φεῦγε μὲν Ἀρκαδίη, φεῦγεν δʼ ὄρος ἱερὸν Αὔγης

Παρθένιον, φεῦγεν δʼ ὁ γέρων μετόπισθε Φενειός.

φεῦγε δʼ ὅλη Πελοπηὶς ὅση παρακέκλιται Ἰσθμῷ,

ἔμπλην Αἰγιαλοῦ τε καὶ Ἄργεος· οὐ γὰρ ἐκείνας

ἀτραπιτοὺς ἐπάτησεν, ἐπεὶ λάχεν Ἴναχον Ἥρη.

φεῦγε καὶ Ἀονίη τὸν ἕνα δρόμον, αἱ δʼ ἐφέποντο

Δίρκη τε Στροφίη τε μελαμψήφιδος ἔχουσαι

Ἰσμηνοῦ χέρα πατρός, ὁ δʼ εἵπετο πολλὸν ὄπισθεν

Ἀσωπὸς βαρύγουνος, ἐπεὶ πεπάλακτο κεραυνῷ.

ἡ δʼ ὑποδινηθεῖσα χοροῦ ἀπεπαύσατο νύμφη

αὐτόχθων Μελίη καὶ ὑπόχλοον ἔσχε παρειὴν

ἥλικος ἀσθμαίνουσα περὶ δρυός, ὡς ἴδε χαίτην

σειομένην Ἑλικῶνος. ἐμαὶ θεαί, εἴπατε Μοῦσαι,

ἦ ῥʼ ἐτεὸν ἐγένοντο τότε δρύες ἡνίκα Νύμφαι;

νύμφαι μὲν χαίρουσιν, ὅτε δρύας ὄμβρος ἀέξει,

νύμφαι δʼ αὖ κλαίουσιν, ὅτε δρυσὶν οὐκέτι φύλλα.

ταῖς μὲν ἔτʼ Ἀπόλλων ὑποκόλπιος αἰνὰ χολώθη,

φθέγξατο δʼ οὐκ ἀτέλεστον ἀπειλήσας ἐπὶ Θήβῃ·

Θήβη, τίπτε τάλαινα τὸν αὐτίκα πότμον ἐλέγχεις;

μήπω μή μʼ ἀέκοντα βιάζεο μαντεύεσθαι.

οὔπω μοι Πυθῶνι μέλει τριποδήιος ἕδρη,

οὐδέ τί πω τέθνηκεν ὄφις μέγας, ἀλλʼ ἔτι κεῖνο

θηρίον αἰνογένειον ἀπὸ Πλειστοῖο καθέρπον

Παρνησὸν νιφόεντα περιστέφει ἐννέα κύκλοις·

ἀλλʼ ἔμπης ἐρέω τι τομώτερον ἢ ἀπὸ δάφνης.

φεῦγε πρόσω· ταχινός σε κιχήσομαι αἵματι λούσων

τόξον ἐμόν· σὺ δὲ τέκνα κακογλώσσοιο γυναικὸς

ἔλλαχεσ. οὐ σύ γʼ ἐμεῖο φίλη τροφὸς οὐδὲ Κιθαιρὼν

ἔσσεται· εὐαγέων δὲ καὶ εὐαγέεσσι μελοίμην.

ὣς ἄρʼ ἔφη. Λητὼ δὲ μετάτροπος αὖτις ἐχώρει.

ἀλλʼ ὅτʼ Ἀχαιιάδες μιν ἀπηρνήσαντο πόληες

ἐρχομένην, Ἑλίκη τε Ποσειδάωνος ἑταίρη

Βοῦρά τε Δεξαμενοῖο βοόστασις Οἰκιάδαο,

ἂψ δʼ ἐπὶ Θεσσαλίην πόδας ἔτρεπε, φεῦγε δʼ Ἄναυρος

καὶ μεγάλη Λάρισα καὶ αἱ Χειρωνίδες ἄκραι,

φεῦγε δὲ καὶ Πηνειὸς ἑλισσόμενος διὰ Τεμπέων.

Ἥρη, σοὶ δʼ ἔτι τῆμος ἀνηλεὲς ἦτορ ἔκειτο

οὐδὲ κατεκλάσθης τε καὶ ᾤκτισας, ἡνίκα πήχεις

ἀμφοτέρους ὀρέγουσα μάτην ἐφθέγξατο τοῖα

Νύμφαι Θεσσαλίδες, ποταμοῦ γένος, εἴπατε πατρὶ

κοιμῆσαι μέγα χεῦμα· περιπλέξασθε γενείῳ

λισσόμεναι τὰ Ζηνὸς ἐν ὕδατι τέκνα τεκέσθαι.

Πηνειὲ Φθιῶτα, τί νῦν ἀνέμοισιν ἐρίζεις;

ὦ πάτερ, οὐ μὴν ἵππον ἀέθλιον ἀμφιβέβηκας.

ἦ ῥά τοι ὧδʼ αἰεὶ ταχινοὶ πόδες, ἢ ἐπʼ ἐμεῖο

μοῦνοι ἐλαφρίζουσι, πεποίησαι δὲ πέτεσθαι

σήμερον ἐξαπίνης;" ὁ δʼ ἀνήκοος. "ὦ ἐμὸν ἄχθος,

ποῖ σε φέρω; μέλεοι γὰρ ἀπειρήκασι τένοντες.

Πήλιον ὦ Φιλύρης νυμφήιον, ἀλλὰ σὺ μεῖνον,

μεῖνον, ἐπεὶ καὶ θῆρες ἐν οὔρεσι πολλάκι σεῖο

ὠμοτόκους ὠδῖνας ἀπηρείσαντο λέαιναι.

τὴν δʼ ἄρα καὶ Πηνειὸς ἀμείβετο δάκρυα λείβων

Λητοῖ, Ἀναγκαίη μεγάλη θεός. οὐ γὰρ ἔγωγε

πότνια σὰς ὠδῖνας ἀναίνομαι· οἶδα καὶ ἄλλας

λουσαμένας ἀπʼ ἐμεῖο λεχωίδας· ἀλλά μοι Ἥρη

δαψιλὲς ἠπείλησεν. ἀπαύγασαι, οἷος ἔφεδρος

οὔρεος ἐξ ὑπάτου σκοπιὴν ἔχει, ὅς κέ με ῥεῖα

βυσσόθεν ἐξερύσειε. τί μήσομαι; ἢ ἀπολέσθαι

ἡδύ τί τοι Πηνειόν; ἴτω πεπρωμένον ἦμαρ·

τλήσομαι εἵνεκα σεῖο καὶ εἰ μέλλοιμι ῥοάων

διψαλέην ἄμπωτιν ἔχων αἰώνιον ἔρρειν

καὶ μόνος ἐν ποταμοῖσιν ἀτιμότατος καλέεσθαι.

ἠνίδʼ ἐγώ· τί περισσά; κάλει μόνον Εἰλήθυιαν.

εἶπε καὶ ἠρώησε μέμαν ῥόον. ἀλλά οἱ Ἄρης

Παγγαίου προθέλυμνα καρήατα μέλλεν ἀείρας

ἐμβαλέειν δίνῃσιν, ἀποκρύψαι δὲ ῥέεθρα·

ὑψόθε δʼ ἐσμαράγησε καὶ ἀσπίδα τύψεν ἀκωκῇ

δούρατος· ἡ δʼ ἐλέλιξεν ἐνόπλιον· ἔτρεμε δʼ Ὄσσης

οὔρεα καὶ πεδίον Κραννώνιον αἵ τε δυσαεῖς

ἐσχατιαὶ Πίνδοιο, φόβῳ δʼ ὠρχήσατο πᾶσα

Θεσσαλίη· τοῖος γὰρ ἀπʼ ἀσπίδος ἔβρεμεν ἦχος.

ὡς δʼ ὁπότʼ Αἰτναίου ὄρεος πυρὶ τυφομένοιο

σείονται μυχὰ πάντα κατουδαίοιο γίγαντος

εἰς ἑτέρην Βριαρῆος ἐπωμίδα κινυμένοιο,

θερμάστραι τε βρέμουσιν ὑφʼ Ἡφαίστοιο πυράγρης

ἔργα θʼ ὁμοῦ, δεινὸν δὲ πυρίκμητοί τε λέβητες

καὶ τρίποδες πίπτοντες ἐπʼ ἀλλήλοις ἰαχεῦσι·

τῆμος ἔγεντʼ ἄραβος σάκεος τόσος εὐκύκλοιο.

Πηνειὸς δʼ οὐκ αὖτις ἐχάζετο, μίμνε δʼ ὁμοίως

καρτερὸς ὡς τὰ πρῶτα, θοὰς δʼ ἐστήσατο δίνας,

εἰσόκε οἱ Κοιηὶς ἐκέκλετο σῴζεο χαίρων,

σῴζεο· μὴ σύ γʼ ἐμεῖο πάθῃς κακὸν εἵνεκα τῆσδε

ἀντʼ ἐλεημοσύνης, χάριτος δέ τοι ἔσσετʼ ἀμοιβή.

ἦ καὶ πολλὰ πάροιθεν ἐπεὶ κάμεν ἔστιχε νήσους

εἰναλίας· αἱ δʼ οὔ μιν ἐπερχομένην ἐδέχοντο,

οὐ λιπαρὸν νήεσσιν Ἐχινάδες ὅρμον ἔχουσαι,

οὐδʼ ἥτις Κέρκυρα φιλοξεινωτάτη ἄλλων,

Ἶρις ἐπεὶ πάσῃσιν ἐφʼ ὑψηλοῖο Μίμαντος

σπερχομένη μάλα πολλὸν ἀπέτραπεν· αἱ δʼ ὑπʼ ὁμοκλῆς

πανσυδίῃ φοβέοντο κατὰ ῥόον ἥντινα τέτμοι.

ὠγυγίην δἤπειτα Κόων, Μεροπηίδα νῆσον,

ἵκετο, Χαλκιόπης ἱερὸν μυχὸν ἡρωίνης.

ἀλλά ἑ παιδὸς ἔρυκεν ἔπος τόδε μὴ σύ γε, μῆτερ,

τῇ με τέκοις. οὔτʼ οὖν ἐπιμέμφομαι οὐδὲ μεγαίρω

νῆσον, ἐπεὶ λιπαρή τε καὶ εὔβοτος, εἴ νύ τις ἄλλη·

ἀλλά οἱ ἐκ Μοιρέων τις ὀφειλόμενος θεὸς ἄλλος

ἐστί, Σαωτήρων ὕπατον γένος· ᾧ ὑπὸ μίτρην

ἵξεται οὐκ ἀέκουσα Μακηδόνι κοιρανέεσθαι

ἀμφοτέρη μεσόγεια καὶ αἳ πελάγεσσι κάθηνται,

μέχρις ὅπου περάτη τε καὶ ὁππόθεν ὠκέες ἵπποι

ἠέλιον φορέουσιν· ὁ δʼ εἴσεται ἤθεα πατρός.

καί νύ ποτε ξυνός τις ἐλεύσεται ἄμμιν ἄεθλος

ὕστερον, ὁππότʼ ἂν οἱ μὲν ἐφʼ Ἑλλήνεσσι μάχαιραν

βαρβαρικὴν καὶ Κελτὸν ἀναστήσαντες Ἄρηα

ὀψίγονοι Τιτῆνες ἀφʼ ἑσπέρου ἐσχατόωντος

ῥώσωνται νιφάδεσσιν ἐοικότες ἢ ἰσάριθμοι

τείρεσιν, ἡνίκα πλεῖστα κατʼ ἠέρα βουκολέονται,

φρούρια καὶ κῶμαι Λοκρῶν καὶ Δελφίδες ἄκραι

καὶ πεδία Κρισσαῖα καὶ ἠπείροι ο φάραγγες

ἀμφιπεριστείνωνται, ἴδωσι δὲ πίονα καπνὸν

γείτονος αἰθομένοιο, καὶ οὐκέτι μοῦνον ἀκουῇ,

ἀλλʼ ἤδη παρὰ νηὸν ἀπαυγάζοιντο φάλαγγας

δυσμενέων, ἤδη δὲ παρὰ τριπόδεσσιν ἐμεῖο

φάσγανα καὶ ζωστῆρας ἀναιδέας ἐχθομένας τε

ἀσπίδας, αἳ Γαλάτῃσι κακὴν ὁδὸν ἄφρονι φύλῳ

στήσονται· τέων αἱ μὲν ἐμοὶ γέρας, αἱ δʼ ἐπὶ Νείλῳ

ἐν πυρὶ τοὺς φορέοντας ἀποπνεύσαντας ἰδοῦσαι

κείσονται βασιλῆος ἀέθλια πολλὰ καμόντος.

ἐσσόμενε Πτολεμαῖε, τά τοι μαντήια φαίνω.

αἰνήσεις μέγα δή τι τὸν εἰσέτι γαστέρι μάντιν

ὕστερον ἤματα πάντα. σὺ δὲ ξυμβάλλεο, μῆτερ·

ἔστι διειδομένη τις ἐν ὕδατι νήσος ἀραιή,

πλαζομένη πελάγεσσι· πόδες δέ οἱ οὐχ ἑνὶ χώρῳ,

ἀλλὰ παλιρροίῃ ἐπινήχεται ἀνθέρικος ὥς,

ἔνθα νότος, ἔνθʼ εὖρος, ὅπη φορέῃσι θάλασσα.

τῇ με φέροις· κείνην γὰρ ἐλεύσεαι εἰς ἐθέλουσαν.

αἱ μὲν τόσσα λέγοντος ἀπέτρεχον εἰν ἁλὶ νῆσοι·

Ἀστερίη φιλόμολπε, σὺ δʼ Εὐβοίηθε κατῄεις,

Κυκλάδας ὀψομένη περιηγέας, οὔ τι παλαιόν,

ἀλλʼ ἔτι τοι μετόπισθε Γεραίστιον εἵπετο φῦκος·



. φλεξας ἐπεὶ περικαίεο πυρί ,

τλήμονʼ ὑπʼ ὠδίνεσσι βαρυνομένην ὁρόωσα·

Ἥρη, τοῦτό με ῥέξον ὅ τοι φίλον· οὐ γὰρ ἀπειλὰς

ὑμετέρας ἐφύλαξα· πέρα, πέρα εἰς ἐμὲ Λητοῖ.

ἔννεπες· ἡ δʼ ἀρητὸν ἄλης ἀπεπαύσατο λυγρῆς,

ἕζετο δʼ Ἰνωποῖο παρὰ ῥόον, ὅντε βάθιστον

γαῖα τότʼ ἐξανίησιν, ὅτε πλήθοντι ῥεέθρῳ

Νεῖλος ἀπὸ κρημνοῖο κατέρχεται Αἰθιοπῆος·

λύσατο δὲ ζώνην, ἀπὸ δʼ ἐκλίθη ἔμπαλιν ὤμοις

φοίνικος ποτὶ πρέμνον ἀμηχανίης ὑπὸ λυγρῆς

τειρομένη· νότιος δὲ διὰ χροὸς ἔρρεεν ἱδρώς.

εἶπε δʼ ἀλυσθμαίνουσα τί μητέρα, κοῦρε, βαρύνεις;

αὕτη τοι, φίλε, νῆσος ἐπιπλώουσα θαλάσσῃ.

γείνεο, γείνεο, κοῦρε, καὶ ἤπιος ἔξιθι κόλπου.

νύμφα Διὸς βαρύθυμε, σὺ δʼ οὐκ ἄρʼ ἔμελλες ἄπυστος

δὴν ἔμεναι· τοίη σε προσέδραμεν ἀγγελιῶτις,

εἶπε δʼ ἔτʼ ἀσθμαίνουσα, φόβῳ δʼ ἀνεμίσγετο μῦθος,

Ἥρη τιμηέσσα, πολὺ προὔχουσα θεάων

σὴ μὲν ἐγώ, σὰ δὲ πάντα, σὺ δὲ κρείουσα κάθησαι

γνησίη Οὐλύμποιο, καὶ οὐ χέρα δείδιμεν ἄλλην

θηλυτέρην, σὺ δʼ, ἄνασσα, τὸν αἴτιον εἴσεαι ὀργῆς.

Λητώ τοι μίτρην ἀναλύεται ἔνδοθι νήσου.

ἄλλαι μὲν πᾶσαί μιν ἀπέστυγον οὐδʼ ἐδέχοντο·

Ἀστερίη δʼ ὀνομαστὶ παρερχομένην ἐκάλεσσεν,

Ἀστερίη, πόντοιο κακὸν σάρον· οἶσθα καὶ αὐτή.

ἀλλά, φίλη, δύνασαι γάρ, ἀμύνειν, πότνια, δούλοις

ὑμετέροις, οἳ σεῖο πέδον πατέουσιν ἐφετμῇ.

ἦ καὶ ὑπὸ χρύσειον ἐδέθλιον ἷζε κύων ὥς,

Ἀρτέμιδος ἥτις τε, θοῆς ὅτε παύσεται ἄγρης,

ἵζει θηρήτειρα παρʼ ἴχνεσιν, οὔατα δʼ αὐτῆς

ὀρθὰ μάλʼ, αἰὲν ἑτοῖμα θεῆς ὑποδέχθαι ὀμοκλήν·

τῇ ἰκέλη Θαύμαντος ὑπὸ θρόνον ἵζετο κούρη.

κείνη δʼ οὐδέποτε σφετέρης ἐπιλήθεται ἕδρης,

οὐδʼ ὅτε οἱ ληθαῖον ἐπὶ πτερὸν ὕπνος ἐρείσῃ,

ἀλλʼ αὐτοῦ μεγάλοιο ποτὶ γλωχῖνα θρόνοιο

τυτθὸν ἀποκλίνασα καρήατα λέχριος εὕδει.

οὐδέ ποτε ζώνην ἀναλύεται οὐδὲ ταχείας

ἐνδρομίδας, μή οἵ τι καὶ αἰφνίδιον ἔπος εἴπῃ

δεσπότις. ἡ δʼ ἀλεγεινὸν ἀλαστήσασα προσηύδα

οὕτω νῦν, ὦ Ζηνὸς ὀνείδεα, καὶ γαμέοισθε

λάθρια καὶ τίκτοιτε κεκρυμμένα, μηδʼ ὅθι δειλαὶ

δυστοκέες μογέουσιν ἀλετρίδες, ἀλλʼ ὅθι φῶκαι

εἰνάλιαι τίκτουσιν, ἐνὶ σπιλάδεσσιν ἐρήμοις.

Ἀστερίῃ δʼ οὐδέν τι βαρύνομαι εἵνεκα τῆσδε

ἀμπλακίης, οὐδʼ ἔστιν ὅπως ἀποθύμια ῥέξω,

τόσσα δέοι μάλα γάρ τε κακῶς ἐχαρίσσατο Λητοῖ·

ἀλλά μιν ἔκπαγλόν τι σεβίζομαι, οὕνεκʼ ἐμεῖο

δέμνιον οὐκ ἐπάτησε, Διὸς δʼ ἀνθείλετο πόντον.

ἡ μὲν ἔφη· κύκνοι δὲ θεοῦ μέλποντες ἀοιδοὶ

Μῃόνιον Πακτωλὸν ἐκυκλώσαντο λιπόντες

ἑβδομάκις περὶ Δῆλον, ἐπήεισαν δὲ λοχείῃ

Μουσάων ὄρνιθες, ἀοιδότατοι πετεηνῶν·

ἔνθεν ὁ παῖς τοσσάσδε λύρῃ ἐνεδήσατο χορδὰς

ὕστερον, ὁσσάκι κύκνοι ἐπʼ ὠδίνεσσιν ἄεισαν.

ὄγδοον οὐκέτʼ ἄεισαν, ὁ δʼ ἔκθορεν, αἱ δʼ ἐπὶ μακρὸν

νύμφαι Δηλιάδες, ποταμοῦ γένος ἀρχαίοιο,

εἶπαν Ἐλειθυίης ἱερὸν μέλος, αὐτίκα δʼ αἰθὴρ

χάλκεος ἀντήχησε διαπρυσίην ὀλολυγήν,

οὐδʼ Ἥρη νεμέσησεν, ἐπεὶ χόλον ἐξέλετο Ζεύς.

χρύσεά τοι τότε πάντα θεμείλια γείνετο, Δῆλε,

χρυσῷ δὲ τροχόεσσα πανήμερος ἔρρεε λίμνη,

χρύσειον δʼ ἐκόμησε γενέθλιον ἔρνος ἐλαίης,

χρυσῷ δὲ πλήμυρε βαθὺς Ἰνωπὸς ἑλιχθείς.

αὐτὴ δὲ χρυσέοιο ἀπʼ οὔδεος εἵλεο παῖδα,

ἐν δʼ ἐβάλευ κόλποισιν, ἔπος δʼ ἐφθέγξαο τοῖον·

ᾦ μεγάλη πολύβωμε πολύπτολι πολλὰ φέρουσα,

πίονες ἤπειροί τε καὶ αἳ περιναίετε νῆσοι·

αὐτὴ ἐγὼ τοιήδε, δυσήροτος, ἀλλʼ ἀπʼ ἐμεῖο

Δήλιος Απόλλων κεκλήσεται, οὐδέ τις ἄλλη

γαιάων τοσσόνδε θεῷ πεφιλήσεται ἄλλῳ,

οὐ Κερχνὶς κρείοντι Ποσειδάωνι Λεχαίῳ,

οὐ πάγος Ἑρμείῃ Κυλλήνιος, οὐ Διὶ Κρήτη,

ὡς ἐγὼ Ἀπόλλωνι· καὶ ἔσσομαι οὐκέτι πλαγκτή.

ὧδε σὺ μὲν κατέλεξας· ὁ δὲ γλυκὺν ἔσπασε μαζόν.

τῶ καὶ νησάων ἁγιωτάτη ἐξέτι κεἰνου

κλἠζῃ, Ἀπόλλωνος κουροτρόφος· οὐδέ σʼ Ἐνυὼ

οὐδʼ Ἀίδης οὐδʼ ἵπποι ἐπιστείβουσιν Ἄρηος·

ἀλλά τοι ἀμφιετεῖς δεκατηφόροι αἰὲν ἀπαρχαὶ

πέμπονται, πᾶσαι δὲ χοροὺς ἀνάγουσι πόληες,

αἵ τε πρὸς ἠοίην αἵ θʼ ἕσπερον αἵ τʼ ἀνὰ μέσσην

κλήρονς ἐστήσαντο, καὶ οἳ καθύπερθε βορείης

οἰκία θινὸς ἔχουσι, πολυχρνιώτατον αἷμα.

οἱ μέν τοι καλάμην τε καὶ ἱερὰ δράγματα πρῶτοι

ἀσταχύων φορέουσιν· ἃ Δωδώνηθι Πελασγοὶ

τηλόθεν ἐκβαίνοντα πολὺ πρώτιστα δέχονται,

γηλεχέες θεράποντες ἀσιγήτοιο λέβητος·

δεύτερον Ἱερὸν ἄστυ καὶ οὔτεα Μηλίδος αἴης

ἔρχονται· κεῖθεν δὲ διαπλώουσιν Ἀβάντων

εἰς ἀγαθὸν πεδίον Ληλάντιον· οὐδʼ ἔτι μακρὸς

ὁ πλόος Εὐβοίηθεν, ἐπεὶ σέο γείτονες ὅρμοι.

πρῶταί τοι τάδʼ ἔνεικαν ἀπὸ ξανθῶν Ἀριμασπῶν

Οὖπίς τε Λοξώ τε καὶ εὐαίων Ἑκαέργη,

θυγατέρες Βορέαο, καὶ ἄρσενες οἱ τότʼ ἄριστοι

ἠιθέων· οὐδʼ οἵ γε παλιμπετὲς οἴκαδʼ ἵκοντο,

εὔμοιροι δʼ ἐγένοντο, καὶ ἀκλέες οὔποτʼ ἐκεῖνοι.

ἦ τοι Δηλιάδες μέν, ὅτʼ εὐήχης ὑμέναιος

ἤθεα κουράων μορμύσσεται, ἥλικα χαίτην

παρθενικαῖς, παῖδες δὲ θέρος τὸ πρῶτον ἰούλων

ἄρσενες ἠιθέοισιν ἀπαρχόμενοι φορέουσιν.

Ἀστερίη θυόεσσα, σὲ μὲν περί τʼ ἀμφί τε νῆσοι

κύκλον ἐποιήσαντο καὶ ὡς χορὸν ἀμφεβάλοντο·

οὔτε σιωπηλὴν οὔτʼ ἄψοφον οὖλος ἐθείραις

ἕσπερος, ἀλλʼ αἰεί σε καταβλέπει ἀμφιβόητον.

οἱ μὲν ὑπαείδουσι νόμον Λυκίοιο γέροντος,

ὅν τοι ἀπὸ Ξάνθοιο θεοπρόπος ἤγαγεν Ὠλήν·

αἱ δὲ ποδὶ πλήσσουσι χορίτιδες ἀσφαλἐς οὖδας.

δὴ τότε καὶ στεφάνοισι βαρύνεται ἱρὸν ἄγαλμα

Κύπριδος ἀρχαίης ἀριήκοον, ἥν ποτε Θησεὺς

εἵσατο σὺν παίδεσσιν, ὅτε Κρήτηθεν ἀνέπλει.

οἳ χαλεπὸν μύκημα καὶ ἄγριον υἷα φυγόντες

Πασιφάης καὶ γναμπτὸν ἕδος σκολιοῦ λαβυρίνθου,

πότνια, σὸν περὶ βωμὸν ἐγειρομένου κιθαρισμοῦ

κύκλιον ὠρχήσαντο, χοροῦ δʼ ἡγήσατο Θησεύς.

ἔνθεν ἀειζώοντα θεωρίδος ἱερὰ Φοίβῳ

Κεκροπίδαι πέμπουσι, τοπήια νηὸς ἐκείνης.

Ἀστερίη πολύβωμε πολύλλιτε, τίς δέ σε ναύτης

ἔμπορος Αἰγαίοιο παρήλυθε νηὶ θεούσῃ;

οὐχ οὕτω μεγάλοι μιν ἐπιπνείουσιν ἀῆται,

χρειὼ δʼ ὅττι τάχιστον ἄγει πλόον, ἀλλὰ τὰ λαίφη

ὠκέες ἐστείλαντο καὶ οὐ πάλιν αὖτις ἔβησαν,

πρὶν μέγαν ἢ σέο βωμὸν ὑπὸ πληγῇσιν ἑλίξαι

ῥησσόμενον καὶ πρέμνον ὀδακτάσαι ἁγνὸν ἐλαίης

χεῖρας ἀποστρέψαντας· ἃ Δηλιὰς εὕρετο νύμφη

παίγνια κουρίζοντι καὶ Ἀπόλλωνι γελαστύν.

ἱστίη ὦ νήσων εὐέστιε, χαῖρε μὲν αὐτή,

χαίροι δʼ Ἀπόλλων τε καὶ ἣν ἐλοχεύσατο Λητώ.