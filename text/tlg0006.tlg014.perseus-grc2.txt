Νείλου μὲν αἵδε καλλιπάρθενοι ῥοαί,

ὃς ἀντὶ δίας ψακάδος Αἰγύπτου πέδον

λευκῆς τακείσης χιόνος ὑγραίνει γύας.

Πρωτεὺς δʼ ὅτʼ ἔζη τῆσδε γῆς τύραννος ἦν,

Φάρον μὲν οἰκῶν νῆσον, Αἰγύπτου δʼ ἄναξ,

ὃς τῶν κατʼ οἶδμα παρθένων μίαν γαμεῖ,

Ψαμάθην, ἐπειδὴ λέκτρʼ ἀφῆκεν Αἰακοῦ.

τίκτει δὲ τέκνα δισσὰ τοῖσδε δώμασι,

Θεοκλύμενον ἄρσενʼ ὅτι δὴ θεοὺς σέβων

βίον διήνεγκʼ εὐγενῆ τε παρθένον

Εἰδώ, τὸ μητρὸς ἀγλάισμʼ, ὅτʼ ἦν βρέφος·

ἐπεὶ δʼ ἐς ἥβην ἦλθεν ὡραίαν γάμων,

καλοῦσιν αὐτὴν Θεονόην· τὰ θεῖα γὰρ

τά τʼ ὄντα καὶ μέλλοντα πάντʼ ἠπίστατο,

προγόνου λαβοῦσα Νηρέως τιμὰς πάρα.

ἡμῖν δὲ γῆ μὲν πατρὶς οὐκ ἀνώνυμος

Σπάρτη, πατὴρ δὲ Τυνδάρεως· ἔστιν δὲ δὴ

λόγος τις ὡς Ζεὺς μητέρʼ ἔπτατʼ εἰς ἐμὴν

Λήδαν κύκνου μορφώματʼ ὄρνιθος λαβών,

ὃς δόλιον εὐνὴν ἐξέπραξʼ ὑπʼ αἰετοῦ

δίωγμα φεύγων, εἰ σαφὴς οὗτος λόγος·

Ἑλένη δʼ ἐκλήθην. ἃ δὲ πεπόνθαμεν κακὰ

λέγοιμʼ ἄν. ἦλθον τρεῖς θεαὶ κάλλους πέρι

Ἰδαῖον ἐς κευθμῶνʼ Ἀλέξανδρον πάρα,

Ἥρα Κύπρις τε διογενής τε παρθένος,

μορφῆς θέλουσαι διαπεράνασθαι κρίσιν.

τοὐμὸν δὲ κάλλος, εἰ καλὸν τὸ δυστυχές,

Κύπρις προτείνασʼ ὡς Ἀλέξανδρος γαμεῖ,

νικᾷ. λιπὼν δὲ βούσταθμʼ Ἰδαῖος Πάρις

Σπάρτην ἀφίκεθʼ ὡς ἐμὸν σχήσων λέχος.

Ἥρα δὲ μεμφθεῖσʼ οὕνεκʼ οὐ νικᾷ θεάς,

ἐξηνέμωσε τἄμʼ Ἀλεξάνδρῳ λέχη,

δίδωσι δʼ οὐκ ἔμʼ, ἀλλʼ ὁμοιώσασʼ ἐμοὶ

εἴδωλον ἔμπνουν οὐρανοῦ ξυνθεῖσʼ ἄπο,

Πριάμου τυράννου παιδί· καὶ δοκεῖ μʼ ἔχειν —

κενὴν δόκησιν, οὐκ ἔχων. τὰ δʼ αὖ Διὸς

βουλεύματʼ ἄλλα τοῖσδε συμβαίνει κακοῖς·

πόλεμον γὰρ εἰσήνεγκεν Ἑλλήνων χθονὶ

καὶ Φρυξὶ δυστήνοισιν, ὡς ὄχλου βροτῶν

πλήθους τε κουφίσειε μητέρα χθόνα

γνωτόν τε θείη τὸν κράτιστον Ἑλλάδος.

Φρυγῶν δʼ ἐς ἀλκὴν προυτέθην ἐγὼ μὲν οὔ,

τὸ δʼ ὄνομα τοὐμόν, ἆθλον Ἕλλησιν δορός.

λαβὼν δέ μʼ Ἑρμῆς ἐν πτυχαῖσιν αἰθέρος

νεφέλῃ καλύψας — οὐ γὰρ ἠμέλησέ μου

Ζεύς — τόνδʼ ἐς οἶκον Πρωτέως ἱδρύσατο,

πάντων προκρίνας σωφρονέστατον βροτῶν,

ἀκέραιον ὡς σῴσαιμι Μενέλεῳ λέχος.

κἀγὼ μὲν ἐνθάδʼ εἴμʼ, ὁ δʼ ἄθλιος πόσις

στράτευμʼ ἀθροίσας τὰς ἐμὰς ἀναρπαγὰς

θηρᾷ πορευθεὶς Ἰλίου πυργώματα.

ψυχαὶ δὲ πολλαὶ διʼ ἔμʼ ἐπὶ Σκαμανδρίοις

ῥοαῖσιν ἔθανον· ἡ δὲ πάντα τλᾶσʼ ἐγὼ

κατάρατός εἰμι καὶ δοκῶ προδοῦσʼ ἐμὸν

πόσιν συνάψαι πόλεμον Ἕλλησιν μέγαν.

τί δῆτʼ ἔτι ζῶ; θεοῦ τόδʼ εἰσήκουσʼ ἔπος

Ἑρμοῦ, τὸ κλεινὸν ἔτι κατοικήσειν πέδον

Σπάρτης σὺν ἀνδρί, γνόντος ὡς ἐς Ἴλιον

οὐκ ἦλθον, ἵνα μὴ λέκτρʼ ὑποστρώσω τινί.

ἕως μὲν οὖν φῶς ἡλίου τόδʼ ἔβλεπεν

Πρωτεύς, ἄσυλος ἦ γάμων· ἐπεὶ δὲ γῆς

σκότῳ κέκρυπται, παῖς ὁ τοῦ τεθνηκότος

θηρᾷ γαμεῖν με. τὸν πάλαι δʼ ἐγὼ πόσιν

τιμῶσα Πρωτέως μνῆμα προσπίτνω τόδε

ἱκέτις, ἵνʼ ἀνδρὶ τἀμὰ διασῴσῃ λέχη,

ὡς, εἰ καθʼ Ἑλλάδʼ ὄνομα δυσκλεὲς φέρω,

μή μοι τὸ σῶμά γʼ ἐνθάδʼ αἰσχύνην ὄφλῃ.

τίς τῶνδʼ ἐρυμνῶν δωμάτων ἔχει κράτος;

πλούτου γὰρ οἶκος ἄξιος προσεικάσαι,

βασίλειά τʼ ἀμφιβλήματʼ εὔθριγκοί θʼ ἕδραι.

ἔα·

ὦ θεοί, τίνʼ εἶδον ὄψιν; ἐχθίστην ὁρῶ

γυναικὸς εἰκὼ φόνιον, ἥ μʼ ἀπώλεσεν

πάντας τʼ Ἀχαιούς. θεοί σʼ, ὅσον μίμημʼ ἔχεις

Ἑλένης, ἀποπτύσειαν. εἰ δὲ μὴ ʼν ξένῃ

γαίᾳ πόδʼ εἶχον, τῷδʼ ἂν εὐστόχῳ πτερῷ

ἀπόλαυσιν εἰκοῦς ἔθανες ἂν Διὸς κόρης.

τί δʼ, ὦ ταλαίπωρʼ — ὅστις ὤν μʼ ἀπεστράφης

καὶ ταῖς ἐκείνης συμφοραῖς ἐμὲ στυγεῖς;

ἥμαρτον· ὀργῇ δʼ εἶξα μᾶλλον ἤ με χρῆν·

μισεῖ γὰρ Ἑλλὰς πᾶσα τὴν Διὸς κόρην.

σύγγνωθι δʼ ἡμῖν τοῖς λελεγμένοις, γύναι.

τίς δʼ εἶ; πόθεν γῆς τῆσδʼ ἐπεστράφης πέδον;

εἷς τῶν Ἀχαιῶν, ὦ γύναι, τῶν ἀθλίων.

οὐ τἄρα σʼ Ἑλένην εἰ στυγεῖς θαυμαστέον.

ἀτὰρ τίς εἶ πόθεν; τίνος δʼ αὐδᾶν σε χρή;

ὄνομα μὲν ἡμῖν Τεῦκρος, ὁ δὲ φύσας πατὴρ

Τελαμών, Σαλαμὶς δὲ πατρὶς ἡ θρέψασά με.

τί δῆτα Νείλου τούσδʼ ἐπιστρέφῃ γύας;

φυγὰς πατρῴας ἐξελήλαμαι χθονός.

τλήμων ἂν εἴης· τίς δέ σʼ ἐκβάλλει πάτρας;

Τελαμὼν ὁ φύσας. τίνʼ ἂν ἔχοις μᾶλλον φίλον;

ἐκ τοῦ; τὸ γάρ τοι πρᾶγμα συμφορὰν ἔχει.

Αἴας μʼ ἀδελφὸς ὤλεσʼ ἐν Τροίᾳ θανών.

πῶς; οὔ τί που σῷ φασγάνῳ βίον στερείς;

οἰκεῖον αὐτὸν ὤλεσʼ ἅλμʼ ἐπὶ ξίφος.

μανέντʼ; ἐπεὶ τίς σωφρονῶν τλαίη τάδʼ ἄν;

τὸν Πηλέως τινʼ οἶσθʼ Ἀχιλλέα γόνον;

ναί·

μνηστήρ ποθʼ Ἑλένης ἦλθεν, ὡς ἀκούομεν.

θανὼν ὅδʼ ὅπλων ἔριν ἔθηκε συμμάχοις.

καὶ δὴ τί τοῦτʼ Αἴαντι γίγνεται κακόν;

ἄλλου λαβόντος ὅπλʼ ἀπηλλάχθη βίου.

σὺ τοῖς ἐκείνου δῆτα πήμασιν νοσεῖς;

ὁθούνεκʼ αὐτῷ γʼ οὐ ξυνωλόμην ὁμοῦ.

ἦλθες γάρ, ὦ ξένʼ, Ἰλίου κλεινὴν πόλιν;

καὶ ξύν γε πέρσας αὐτὸς ἀνταπωλόμην.

ἤδη γὰρ ἧπται καὶ κατείργασται πυρί;

ὥστʼ οὐδʼ ἴχνος γε τειχέων εἶναι σαφές.

ὦ τλῆμον Ἑλένη, διὰ σʼ ἀπόλλυνται Φρύγες.

καὶ πρός γʼ Ἀχαιοί· μεγάλα δʼ εἴργασται κακά.

πόσον χρόνον γὰρ διαπεπόρθηται πόλις;

ἑπτὰ σχεδόν τι καρπίμους ἐτῶν κύκλους.

χρόνον δʼ ἐμείνατʼ ἄλλον ἐν Τροίᾳ πόσον;

πολλὰς σελήνας, δέκα διελθούσας ἔτη.

ἦ καὶ γυναῖκα Σπαρτιᾶτιν εἵλετε;

Μενέλαος αὐτὴν ἦγʼ ἐπισπάσας κόμης.

εἶδες σὺ τὴν δύστηνον; ἢ κλύων λέγεις;

ὥσπερ γε σέ, οὐδὲν ἧσσον, ὀφθαλμοῖς ὁρῶ.

σκοπεῖτε μὴ δόκησιν εἴχετʼ ἐκ θεῶν.

ἄλλου λόγου μέμνησο, μὴ κείνης ἔτι.

οὕτω δοκεῖτε τὴν δόκησιν ἀσφαλῆ;

αὐτὸς γὰρ ὄσσοις εἰδόμην· καὶ νοῦς ὁρᾷ.

ἤδη δʼ ἐν οἴκοις σὺν δάμαρτι Μενέλεως;

οὔκουν ἐν Ἄργει γʼ οὐδʼ ἐπʼ Εὐρώτα ῥοαῖς.

αἰαῖ· κακὸν τόδʼ εἶπας οἷς κακὸν λέγεις.

ὡς κεῖνος ἀφανὴς σὺν δάμαρτι κλῄζεται.

οὐ πᾶσι πορθμὸς αὑτὸς Ἀργείοισιν ἦν;

ἦν, ἀλλὰ χειμὼν ἄλλοσʼ ἄλλον ὥρισεν.

ποίοισιν ἐν νώτοισι ποντίας ἁλός;

μέσον περῶσι πέλαγος Αἰγαίου πόρου.

κἀκ τοῦδε Μενέλαν οὔτις εἶδʼ ἀφιγμένον;

οὐδείς· θανὼν δὲ κλῄζεται καθʼ Ἑλλάδα.

ἀπωλόμεσθα· Θεστιὰς δʼ ἔστιν κόρη;

Λήδαν ἔλεξας; οἴχεται θανοῦσα δή.

οὔ πού νιν Ἑλένης αἰσχρὸν ὤλεσεν κλέος;

φασίν, βρόχῳ γʼ ἅψασαν εὐγενῆ δέρην.

οἱ Τυνδάρειοι δʼ εἰσὶν ἢ οὐκ εἰσὶν κόροι;

τεθνᾶσι καὶ οὐ τεθνᾶσι· δύο δʼ ἐστὸν λόγω.

πότερος ὁ κρείσσων; ὦ τάλαινʼ ἐγὼ κακῶν.

ἄστροις σφʼ ὁμοιωθέντε φάσʼ εἶναι θεώ.

καλῶς ἔλεξας τοῦτο· θάτερον δὲ τί;

σφαγαῖς ἀδελφῆς οὕνεκʼ ἐκπνεῦσαι βίον.

ἅλις δὲ μύθων· οὐ διπλᾶ χρῄζω στένειν.

ὧν δʼ οὕνεκʼ ἦλθον τούσδε βασιλείους δόμους,

τὴν θεσπιῳδὸν Θεονόην χρῄζων ἰδεῖν,

σὺ προξένησον, ὡς τύχω μαντευμάτων

ὅπῃ νεὼς στείλαιμʼ ἂν οὔριον πτερὸν

ἐς γῆν ἐναλίαν Κύπρον, οὗ μʼ ἐθέσπισεν

οἰκεῖν Ἀπόλλων, ὄνομα νησιωτικὸν

Σαλαμῖνα θέμενον τῆς ἐκεῖ χάριν πάτρας.

πλοῦς, ὦ ξένʼ, αὐτὸς σημανεῖ· σὺ δʼ ἐκλιπὼν

γῆν τήνδε φεῦγε πρίν σε παῖδα Πρωτέως

ἰδεῖν, ὃς ἄρχει τῆσδε γῆς· ἄπεστι δὲ

κυσὶν πεποιθὼς ἐν φοναῖς θηροκτόνοις·

κτείνει γὰρ Ἕλληνʼ ὅντινʼ ἂν λάβῃ ξένον.

ὅτου δʼ ἕκατι, μήτε σὺ ζήτει μαθεῖν

ἐγώ τε σιγῶ· τί γὰρ ἂν ὠφελοῖμί σε;

καλῶς ἔλεξας, ὦ γύναι· θεοὶ δέ σοι

ἐσθλῶν ἀμοιβὰς ἀντιδωρησαίατο.

Ἑλένῃ δʼ ὅμοιον σῶμʼ ἔχουσʼ οὐ τὰς φρένας

ἔχεις ὁμοίας, ἀλλὰ διαφόρους πολύ.

κακῶς δʼ ὄλοιτο μηδʼ ἐπʼ Εὐρώτα ῥοὰς

ἔλθοι· σὺ δʼ εἴης εὐτυχὴς ἀεί, γύναι.



ὤ, μεγάλων ἀχέων καταβαλλομένα μέγαν οἶκτον

ποῖον ἁμιλλαθῶ γόον; ἢ τίνα μοῦσαν ἐπέλθω

δάκρυσιν ἢ θρήνοις ἢ πένθεσιν; αἰαῖ.

πτεροφόροι νεάνιδες,

παρθένοι Χθονὸς κόραι

Σειρῆνες, εἴθʼ ἐμοῖς γόοις

μόλοιτʼ ἔχουσαι Λίβυν

λωτὸν ἢ σύριγγας ἢ

φόρμιγγας, αἰλίνοις κακοῖς

τοῖς ἐμοῖσι σύνοχα δάκρυα·

πάθεσι πάθεα, μέλεσι μέλεα,

μουσεῖα θρηνήμα-

σι ξυνῳδὰ πέμψειε

Φερσέφασσα

φόνια, χάριτας ἵνʼ ἐπὶ δάκρυσι

παρʼ ἐμέθεν ὑπὸ μέλαθρα νύχια

παιᾶνα

νέκυσιν ὀλομένοις λάβῃ.

κυανοειδὲς ἀμφʼ ὕδωρ

ἔτυχον ἕλικά τʼ ἀνὰ χλόαν

φοίνικας ἁλίου πέπλους

αὐγαῖσιν ἐν χρυσέαις

ἀμφὶ δόνακος ἔρνεσιν

θάλπουσα· ποτνίας δʼ ἐμᾶς,

ἔνθεν οἰκτρὸν ἀνεβόασεν,

ὅμαδον ἔκλυον, ἄλυρον ἔλεγον,

ὅτι ποτʼ ἔλακεν αἰάγμα-

σι στένουσα, Νύμφα τις

οἷα Ναῒς

ὄρεσι φυγάδα νόμον ἱεῖσα

γοερόν, ὑπὸ δὲ πέτρινα γύαλα

κλαγγαῖσι

Πανὸς ἀναβοᾷ γάμους.

ἰὼ ἰώ·

θήραμα βαρβάρου πλάτας,

Ἑλλανίδες κόραι,

ναύτας Ἀχαιῶν

τις ἔμολεν ἔμολε δάκρυα δάκρυσί μοι φέρων.

Ἰλίου κατασκαφαὶ

πυρὶ μέλουσι δαΐῳ

διʼ ἐμὲ τὰν πολυκτόνον,

διʼ ἐμὸν ὄνομα πολύπονον.

Λήδα δʼ ἐν ἀγχόναις

θάνατον ἔλαβεν αἰσχύ-

νας ἐμᾶς ὑπʼ ἀλγέων.

ὁ δʼ ἐμὸς ἐν ἁλὶ πολυπλανὴς

πόσις ὀλόμενος οἴχεται,

κάστορός τε συγγόνου τε

διδυμογενὲς ἄγαλμα πατρίδος

ἀφανὲς ἀφανὲς ἱππόκροτα λέ-

λοιπε δάπεδα γυμνάσιά τε

δονακόεντος Εὐρώ-

τα, νεανιᾶν πόνον.

αἰαῖ αἰαῖ·

ὦ δαίμονος πολυστόνου

μοίρας τε σᾶς, γύναι.

αἰὼν δυσαίων

τις ἔλαχεν ἔλαχεν, ὅτε σʼ ἐτέκετο ματρόθεν

χιονόχρως κύκνου πτερῷ

Ζεὺς πρέπων διʼ αἰθέρος·

τί γὰρ ἄπεστί σοι κακῶν;

τίνα δὲ βίοτον οὐκ ἔτλας;

μάτηρ μὲν οἴχεται,

δίδυμά τε Διὸς οὐκ εὐ-

δαιμονεῖ τέκεα φίλα,

χθόνα δὲ πάτριον οὐχ ὁρᾷς,

διὰ δὲ πόλεας ἔρχεται

βάξις, ἅ σε βαρβάροισι,

πότνια, παραδίδωσι λέχεσιν,

ὁ δὲ σὸς ἐν ἁλὶ κύμασί τε λέ-

λοιπε βίοτον, οὐδέ ποτʼ ἔτι

πάτρια μέλαθρα καὶ τὰν

Χαλκίοικον ὀλβιεῖς.

φεῦ φεῦ, τίς ἢ Φρυγῶν

ἢ τίς Ἑλλανίας ἀπὸ χθονὸς

ἔτεμε τὰν δακρυόεσσαν

Ἰλίῳ πεύκαν;

ἔνθεν ὀλόμενον σκάφος

συναρμόσας ὁ Πριαμίδας

ἔπλευσε βαρβάρῳ πλάτᾳ

τὰν ἐμὰν ἐφʼ ἑστίαν,

ἐπὶ τὸ δυστυχέστατον

κάλλος, ὡς ἕλοι, γάμων

ἀμῶν· ἅ τε δόλιος

ἁ πολυκτόνος Κύπρις

Δαναΐδαις ἄγουσα θάνατον Πριαμίδαις ,

ὦ τάλαινα συμφορᾶς.

ἁ δὲ χρυσέοις θρόνοις

Διὸς ὑπαγκάλισμα σεμνὸν

Ἥρα τὸν ὠκύπουν

ἔπεμψε Μαιάδος γόνον·

ὅς με χλοερὰ δρεπομέναν

ἔσω πέπλων ῥόδεα πέταλα,

Χαλκίοικον ὡς Ἀθάναν μόλοιμʼ,

ἀναρπάσας διʼ αἰθέρος

τάνδε γαῖαν εἰς ἄνολβον

ἔριν ἔριν τάλαιναν ἔθετο

Πριαμίδαισιν Ἑλλάδος.

τὸ δʼ ἐμὸν ὄνομα

παρὰ Σιμουντίοις ῥοαῖσι

μαψίδιον ἔχει φάτιν.

ἔχεις μὲν ἀλγείνʼ, οἶδα· σύμφορον δέ τοι

ὡς ῥᾷστα τἀναγκαῖα τοῦ βίου φέρειν.

φίλαι γυναῖκες, τίνι πότμῳ συνεζύγην;

ἆρʼ ἡ τεκοῦσά μʼ ἔτεκεν ἀνθρώποις τέρας;

γυνὴ γὰρ οὔθʼ Ἑλληνὶς οὔτε βάρβαρος

τεῦχος νεοσσῶν λευκὸν ἐκλοχεύεται,

ἐν ᾧ με Λήδαν φασὶν ἐκ Διὸς τεκεῖν.

τέρας γὰρ ὁ βίος καὶ τὰ πράγματʼ ἐστί μου,

τὰ μὲν διʼ Ἥραν, τὰ δὲ τὸ κάλλος αἴτιον.

εἴθʼ ἐξαλειφθεῖσʼ ὡς ἄγαλμʼ αὖθις πάλιν

αἴσχιον εἶδος ἔλαβον ἀντὶ τοῦ καλοῦ,

καὶ τὰς τύχας μὲν τὰς κακὰς ἃς νῦν ἔχω

Ἕλληνες ἐπελάθοντο, τὰς δὲ μὴ κακὰς

ἔσῳζον ὥσπερ τὰς κακὰς σῴζουσί μου.

ὅστις μὲν οὖν ἐς μίαν ἀποβλέπων τύχην

πρὸς θεῶν κακοῦται, βαρὺ μέν, οἰστέον δʼ ὅμως·

ἡμεῖς δὲ πολλαῖς συμφοραῖς ἐγκείμεθα.

πρῶτον μὲν οὐκ οὖσʼ ἄδικος, εἰμὶ δυσκλεής·

καὶ τοῦτο μεῖζον τῆς ἀληθείας κακόν,

ὅστις τὰ μὴ προσόντα κέκτηται κακά.

ἔπειτα πατρίδος θεοί μʼ ἀφιδρύσαντο γῆς

ἐς βάρβαρʼ ἤθη, καὶ φίλων τητωμένη

δούλη καθέστηκʼ οὖσʼ ἐλευθέρων ἄπο·

τὰ βαρβάρων γὰρ δοῦλα πάντα πλὴν ἑνός.

ἄγκυρα δʼ ἥ μου τὰς τύχας ὤχει μόνη,

πόσιν ποθʼ ἥξειν καί μʼ ἀπαλλάξειν κακῶν —

οὗτος τέθνηκεν, οὗτος οὐκέτʼ ἔστι δή.

μήτηρ δʼ ὄλωλε, καὶ φονεὺς αὐτῆς ἐγώ,

ἀδίκως μέν, ἀλλὰ τἄδικον τοῦτʼ ἔστʼ ἐμόν·

ὃ δʼ ἀγλάισμα δωμάτων ἐμοῦ τʼ ἔφυ,

θυγάτηρ ἄνανδρος πολιὰ παρθενεύεται·

τὼ τοῦ Διὸς δὲ λεγομένω Διοσκόρω

οὐκ ἐστόν. ἀλλὰ πάντʼ ἔχουσα δυστυχῆ

τοῖς πράγμασιν τέθνηκα, τοῖς δʼ ἔργοισιν οὔ.

τὸ δʼ ἔσχατον τοῦτʼ, εἰ μόλοιμεν ἐς πάτραν,

κλῄθροις ἂν εἰργοίμεσθα — τὴν ὑπʼ Ἰλίῳ

δοκοῦντες Ἑλένην Μενέλεώ μʼ ἐλθεῖν μέτα.

εἰ μὲν γὰρ ἔζη πόσις, ἀνεγνώσθημεν ἂν

ἐλθόντες, ἃ φανέρʼ ἦν μόνοις, ἐς ξύμβολα.

νῦν δʼ οὔτε τοῦτʼ ἔστʼ οὔτε μὴ σωθῇ ποτε.

τί δῆτʼ ἔτι ζῶ; τίνʼ ὑπολείπομαι τύχην;

γάμους ἑλομένη τῶν κακῶν ὑπαλλαγάς,

μετʼ ἀνδρὸς οἰκεῖν βαρβάρου πρὸς πλουσίαν

τράπεζαν ἵζουσʼ; ἀλλʼ ὅταν πόσις πικρὸς

ξυνῇ γυναικί, καὶ τὸ σῶμʼ ἐστιν πικρόν.

θανεῖν κράτιστον· πῶς θάνοιμʼ ἂν οὐ καλῶς;

ἀσχήμονες μὲν ἀγχόναι μετάρσιοι,

κἀν τοῖσι δούλοις δυσπρεπὲς νομίζεται·

σφαγαὶ δʼ ἔχουσιν εὐγενές τι καὶ καλόν,

σμικρὸν δʼ ὁ καιρὸς σάρκʼ ἀπαλλάξαι βίου.

ἐς γὰρ τοσοῦτον ἤλθομεν βάθος κακῶν·

αἱ μὲν γὰρ ἄλλαι διὰ τὸ κάλλος εὐτυχεῖς

γυναῖκες, ἡμᾶς δʼ αὐτὸ τοῦτʼ ἀπώλεσεν.

Ἑλένη, τὸν ἐλθόνθʼ, ὅστις ἐστὶν ὁ ξένος,

μὴ πάντʼ ἀληθῆ δοξάσῃς εἰρηκέναι.

καὶ μὴν σαφῶς γʼ ἔλεξʼ ὀλωλέναι πόσιν.

πόλλʼ ἂν γένοιτο καὶ διὰ ψευδῶν ἔπη.

καὶ τἄμπαλίν γε τῶνδʼ ἀληθείᾳ σαφῆ.

ἐς ξυμφορὰν γὰρ ἀντὶ τἀγαθοῦ φέρῃ.

φόβος γὰρ ἐς τὸ δεῖμα περιβαλών μʼ ἄγει.

πῶς δʼ εὐμενείας τοισίδʼ ἐν δόμοις ἔχεις;

πάντες φίλοι μοι πλὴν ὁ θηρεύων γάμους.

οἶσθʼ οὖν ὃ δρᾶσον; μνήματος λιποῦσʼ ἕδραν —

ἐς ποῖον ἕρπεις μῦθον ἢ παραίνεσιν;

ἐλθοῦσʼ ἐς οἴκους, ἣ τὰ πάντʼ ἐπίσταται,

τῆς ποντίας Νηρῇδος ἐκγόνου κόρης,

πυθοῦ πόσιν σὸν Θεονόης, εἴτʼ ἔστʼ ἔτι

εἴτʼ ἐκλέλοιπε φέγγος· ἐκμαθοῦσα δʼ εὖ

πρὸς τὰς τύχας τὸ χάρμα τοὺς γόους τʼ ἔχε.

πρὶν δʼ οὐδὲν ὀρθῶς εἰδέναι, τί σοι πλέον

λυπουμένῃ γένοιτʼ ἄν; ἀλλʼ ἐμοὶ πιθοῦ·

τάφον λιποῦσα τόνδε σύμμειξον κόρῃ·

ὅθενπερ εἴσῃ πάντα τἀληθῆ μαθεῖν

ἔχουσʼ ἐν οἴκοις τοῖσδε, τί βλέπεις πρόσω;

θέλω δὲ κἀγὼ σοὶ συνεισελθεῖν δόμους

καὶ συμπυθέσθαι παρθένου θεσπίσματα·

γυναῖκα γὰρ δὴ συμπονεῖν γυναικὶ χρή.

φίλαι, λόγους ἐδεξάμαν·

βᾶτε βᾶτε δʼ ἐς δόμους,

ἀγῶνας ἐντὸς οἴκων

ὡς πύθησθε τοὺς ἐμούς.

θέλουσαν οὐ μόλις καλεῖς.

ἰὼ μέλεος ἁμέρα.

τίνʼ ἄρα τάλαινα τίνα δακρυό-

εντα λόγον ἀκούσομαι;

μὴ πρόμαντις ἀλγέων

προλάμβανʼ, ὦ φίλα, γόους.

τί μοι πόσις μέλεος ἔτλα;

πότερα δέρκεται φάος

τέθριππά θʼ ἁλίου κέλευθά τʼ ἀστέρων,

ἢ ʼν νέκυσι κατὰ χθονὸς

τὰν χρόνιον ἔχει τύχαν;

ἐς τὸ φέρτερον τίθει

τὸ μέλλον, ὅ τι γενήσεται.

σὲ γὰρ ἐκάλεσα, σὲ δὲ κατόμοσα,

τὸν ὑδρόεντι δόνακι χλωρὸν

Εὐρώταν, θανόντος

εἰ βάξις ἔτυμος ἀνδρὸς

ἅδε μοι — τί τάδʼ ἀσύνετα; —

φόνιον αἰώρημα

διὰ δέρης ὀρέξομαι,

ἢ ξιφοκτόνον δίωγμα

λαιμορρύτου σφαγᾶς

αὐτοσίδαρον ἔσω πελάσω διὰ σαρκὸς ἅμιλλαν,

θῦμα τριζύγοις θεαῖσι

τῷ τε σήραγγας Ἰδαί-

ας ἐνίζοντι Πριαμί-

δᾳ ποτʼ ἀμφὶ βουστάθμους.

ἄλλοσʼ ἀποτροπὰ κακῶν

γένοιτο, τὸ δὲ σὸν εὐτυχές.

ἰὼ Τροία τάλαινα,

διʼ ἔργʼ ἄνεργʼ ὄλλυσαι

μέλεά τʼ ἔτλας· τὰ δʼ ἐμὰ δῶρα

Κύπριδος ἔτεκε πολὺ μὲν αἷμα,

πολὺ δὲ δάκρυον· ἄχεά τʼ ἄχεσι,

δάκρυα δάκρυσιν ἔλαβε, πάθεα

ματέρες τε παῖδας ὄλεσαν,

ἀπὸ δὲ παρθένοι κόμας

ἔθεντο σύγγονοι νεκρῶν Σκαμάνδριον

ἀμφὶ Φρύγιον οἶδμα.

βοὰν βοὰν δʼ Ἑλλὰς

κελάδησε κἀνοτότυξεν,

ἐπὶ δὲ κρατὶ χέρας ἔθηκεν,

ὄνυχι δʼ ἁπαλόχροα γένυν

δεῦσε φονίαισι πλαγαῖς.

ὦ μάκαρ Ἀρκαδίᾳ ποτὲ παρθένε Καλλιστοῖ, Διὸς

ἃ λεχέων ἐπέβας τετραβάμοσι γυίοις,

ὡς πολὺ ματρὸς ἐμᾶς ἔλαχες πλέον,

ἁ μορφᾷ θηρῶν λαχνογυίων —

ὄμματι λάβρῷ σχῆμα λεαίνης —

ἐξαλλάξασʼ ἄχθεα λύπης·

ἅν τέ ποτʼ Ἄρτεμις ἐξεχορεύσατο

χρυσοκέρατʼ ἔλαφον Μέροπος Τιτανίδα κούραν

καλλοσύνας ἕνεκεν· τὸ δʼ ἐμὸν δέμας

ὤλεσεν ὤλεσε πέργαμα Δαρδανίας

ὀλομένους τʼ Ἀχαιούς.

ὦ τὰς τεθρίππους Οἰνομάῳ Πῖσαν κάτα

Πέλοψ ἁμίλλας ἐξαμιλληθείς ποτε,

εἴθʼ ὤφελες τόθʼ, ἡνίκʼ ἔρανον εἰς θεοὺς

πεισθεὶς ἐποίεις, ἐν θεοῖς λιπεῖν βίον,

πρὶν τὸν ἐμὸν Ἀτρέα πατέρα γεννῆσαί ποτε,

ὃς ἐξέφυσεν Ἀερόπης λέκτρων ἄπο

Ἀγαμέμνονʼ ἐμέ τε Μενέλεων, κλεινὸν ζυγόν·

πλεῖστον γὰρ οἶμαι — καὶ τόδʼ οὐ κόμπῳ λέγω —

στράτευμα κώπῃ διορίσαι Τροίαν ἔπι,

τύραννος οὐδὲν πρὸς βίαν στρατηλατῶν,

ἑκοῦσι δʼ ἄρξας Ἑλλάδος νεανίαις.

καὶ τοὺς μὲν οὐκέτʼ ὄντας ἀριθμῆσαι πάρα,

τοὺς δʼ ἐκ θαλάσσης ἀσμένους πεφευγότας,

νεκρῶν φέροντας ὀνόματʼ εἰς οἴκους πάλιν.

ἐγὼ δʼ ἐπʼ οἶδμα πόντιον γλαυκῆς ἁλὸς

τλήμων ἀλῶμαι χρόνον ὅσονπερ Ἰλίου

πύργους ἔπερσα, κἀς πάτραν χρῄζων μολεῖν

οὐκ ἀξιοῦμαι τοῦδε πρὸς θεῶν τυχεῖν.

Λιβύης τʼ ἐρήμους ἀξένους τʼ ἐπιδρομὰς

πέπλευκα πάσας· χὥταν ἐγγὺς ὦ πάτρας,

πάλιν μʼ ἀπωθεῖ πνεῦμα, κοὔποτʼ οὔριον

ἐσῆλθε λαῖφος ὥστε μʼ ἐς πάτραν μολεῖν.

καὶ νῦν τάλας ναυαγὸς ἀπολέσας φίλους

ἐξέπεσον ἐς γῆν τήνδε· ναῦς δὲ πρὸς πέτρας

πολλοὺς ἀριθμοὺς ἄγνυται ναυαγίων.

τρόπις δʼ ἐλείφθη ποικίλων ἁρμοσμάτων,

ἐφʼ ἧς ἐσώθην μόλις ἀνελπίστῳ τύχῃ

Ἑλένη τε, Τροίας ἣν ἀποσπάσας ἔχω.

ὄνομα δὲ χώρας ἥτις ἥδε καὶ λεὼς

οὐκ οἶδα· ὄχλον γὰρ ἐσπεσεῖν ᾐσχυνόμην

ὥσθʼ ἱστορῆσαι, τὰς ἐμὰς δυσχλαινίας

κρύπτων ὑπʼ αἰδοῦς τῆς τύχης. ὅταν δʼ ἀνὴρ

πράξῃ κακῶς ὑψηλός, εἰς ἀηθίαν

πίπτει κακίω τοῦ πάλαι δυσδαίμονος.

χρεία δὲ τείρει μʼ· οὔτε γὰρ σῖτος πάρα

οὔτʼ ἀμφὶ χρῶτʼ ἐσθῆτες· αὐτὰ δʼ εἰκάσαι

πάρεστι ναὸς ἐκβόλοις ἃ ἀμπίσχομαι.

πέπλους δὲ τοὺς πρὶν λαμπρά τʼ ἀμφιβλήματα

χλιδάς τε πόντος ἥρπασʼ· ἐν δʼ ἄντρου μυχοῖς

κρύψας γυναῖκα τὴν κακῶν πάντων ἐμοὶ

ἄρξασαν ἥκω τούς τε περιλελειμμένους

φίλων φυλάσσειν τἄμʼ ἀναγκάσας λέχη.

μόνος δὲ νοστῶ, τοῖς ἐκεῖ ζητῶν φίλοις

τὰ πρόσφορʼ ἤν πως ἐξερευνήσας λάβω.

ἰδὼν δὲ δῶμα περιφερὲς θριγκοῖς τόδε

πύλας τε σεμνὰς ἀνδρὸς ὀλβίου τινός,

προσῆλθον· ἐλπὶς δʼ ἔκ γε πλουσίων δόμων

λαβεῖν τι ναύταις· ἐκ δὲ μὴ ἐχόντων βίον —

οὐδʼ εἰ θέλοιεν, ὠφελεῖν ἔχοιεν ἄν.

ὠή· τίς ἂν πυλωρὸς ἐκ δόμων μόλοι,

ὅστις διαγγείλειε τἄμʼ ἔσω κακά;

τίς πρὸς πύλαισιν; οὐκ ἀπαλλάξῃ δόμων

καὶ μὴ πρὸς αὐλείοισιν ἑστηκὼς πύλαις

ὄχλον παρέξεις δεσπόταις; ἢ κατθανῇ

Ἕλλην πεφυκώς, οἷσιν οὐκ ἐπιστροφαί.

ὦ γραῖα, ταὐτὰ ταῦτʼ ἔπη κἄλλως λέγειν

ἔξεστι, πείσομαι γάρ· ἀλλʼ ἄνες λόγον.

ἄπελθʼ· ἐμοὶ γὰρ τοῦτο πρόσκειται, ξένε,

μηδένα πελάζειν τοισίδʼ Ἑλλήνων δόμοις.

ἆ· μὴ προσείλει χεῖρα μηδʼ ὤθει βίᾳ.

πείθῃ γὰρ οὐδὲν ὧν λέγω, σὺ δʼ αἴτιος.

ἄγγειλον εἴσω δεσπόταισι τοῖσι σοῖς

πικρῶς ἄρʼ οἶμαί γʼ ἀγγελεῖν τοὺς σοὺς λόγους.

ναυαγὸς ἥκω ξένος, ἀσύλητον γένος.

οἶκον πρὸς ἄλλον νύν τινʼ ἀντὶ τοῦδʼ ἴθι.

οὔκ, ἀλλʼ ἔσω πάρειμι· καὶ σύ μοι πιθοῦ.

ὀχληρὸς ἴσθʼ ὤν· καὶ τάχʼ ὠσθήσῃ βίᾳ.

αἰαῖ· τὰ κλεινὰ ποῦ ʼστί μοι στρατεύματα;

οὐκοῦν ἐκεῖ που σεμνὸς ἦσθʼ, οὐκ ἐνθάδε.

ὦ δαῖμον, ὡς ἀνάξιʼ ἠτιμώμεθα.

τί βλέφαρα τέγγεις δάκρυσι; πρὸς τίνʼ οἰκτρὸς εἶ;

πρὸς τὰς πάροιθεν συμφορὰς εὐδαίμονας.

οὔκουν ἀπελθὼν δάκρυα σοῖς δώσεις φίλοις;

τίς δʼ ἥδε χώρα; τοῦ δὲ βασίλειοι δόμοι;

Πρωτεὺς τάδʼ οἰκεῖ δώματʼ, Αἴγυπτος δὲ γῆ.

Αἴγυπτος; ὦ δύστηνος, οἷ πέπλευκʼ ἄρα.

τί δὴ τὸ Νείλου μεμπτόν ἐστί σοι γάνος;

οὐ τοῦτʼ ἐμέμφθην· τὰς ἐμὰς στένω τύχας.

πολλοὶ κακῶς πράσσουσιν, οὐ σὺ δὴ μόνος.

ἔστʼ οὖν ἐν οἴκοις ὅντινʼ ὀνομάζεις ἄναξ;

τόδʼ ἐστὶν αὐτοῦ μνῆμα, παῖς δʼ ἄρχει χθονός.

ποῦ δῆτʼ ἂν εἴη; πότερον ἐκτὸς ἢ ʼν δόμοις;

οὐκ ἔνδον· Ἕλλησιν δὲ πολεμιώτατος.

τίνʼ αἰτίαν σχὼν ἧς ἐπηυρόμην ἐγώ;

Ἑλένη κατʼ οἴκους ἐστὶ τούσδʼ ἡ τοῦ Διός.

πῶς φῄς; τίνʼ εἶπας μῦθον; αὖθίς μοι φράσον.

ἡ Τυνδαρὶς παῖς, ἣ κατὰ Σπάρτην ποτʼ ἦν.

πόθεν μολοῦσα; τίνα τὸ πρᾶγμʼ ἔχει λόγον;

Λακεδαίμονος γῆς δεῦρο νοστήσασʼ ἄπο.

πότε; οὔ τί που λελῄσμεθʼ ἐξ ἄντρων λέχος;

πρὶν τοὺς Ἀχαιούς, ὦ ξένʼ, ἐς Τροίαν μολεῖν.

ἀλλʼ ἕρπʼ ἀπʼ οἴκων· ἔστι γάρ τις ἐν δόμοις

τύχη, τύραννος ᾗ ταράσσεται δόμος.

καιρὸν γὰρ οὐδένʼ ἦλθες· ἢν δὲ δεσπότης

λάβῃ σε, θάνατος ξένιά σοι γενήσεται.

εὔνους γάρ εἰμʼ Ἕλλησιν, οὐχ ὅσον πικροὺς

λόγους ἔδωκα δεσπότην φοβουμένη.

τί φῶ; τί λέξω; συμφορὰς γὰρ ἀθλίας

ἐκ τῶν πάροιθεν τὰς παρεστώσας κλύω,

εἰ τὴν μὲν αἱρεθεῖσαν ἐκ Τροίας ἄγων

ἥκω δάμαρτα καὶ κατʼ ἄντρα σῴζεται,

ὄνομα δὲ ταὐτὸν τῆς ἐμῆς ἔχουσά τις

δάμαρτος ἄλλη τοισίδʼ ἐνναίει δόμοις.

Διὸς δʼ ἔλεξε παῖδά νιν πεφυκέναι.

ἀλλʼ ἦ τις ἔστι Ζηνὸς ὄνομʼ ἔχων ἀνὴρ

Νείλου παρʼ ὄχθας; εἷς γὰρ ὅ γε κατʼ οὐρανόν.

Σπάρτη δὲ ποῦ γῆς ἐστι πλὴν ἵνα ῥοαὶ

τοῦ καλλιδόνακός εἰσιν Εὐρώτα μόνον;

ἁπλοῦν δὲ Τυνδάρειον ὄνομα κλῄζεται.

Λακεδαίμονος δὲ γαῖα τίς ξυνώνυμος

Τροίας τε; ἐγὼ μὲν οὐκ ἔχω τί χρὴ λέγειν.

πολλοὶ γάρ, ὡς εἴξασιν, ἐν πολλῇ χθονὶ

ὀνόματα ταὔτʼ ἔχουσι καὶ πόλις πόλει

γυνὴ γυναικί τʼ· οὐδὲν οὖν θαυμαστέον.

οὐδʼ αὖ τὸ δεινὸν προσπόλου φευξούμεθα·

ἀνὴρ γὰρ οὐδεὶς ὧδε βάρβαρος φρένας,

ὃς ὄνομʼ ἀκούσας τοὐμὸν οὐ δώσει βοράν.

κλεινὸν τὸ Τροίας πῦρ ἐγώ θʼ ὃς ἧψά νιν,

Μενέλαος, οὐκ ἄγνωστος ἐν πάσῃ χθονί.

δόμων ἄνακτα προσμενῶ· δισσὰς δέ μοι

ἔχει φυλάξεις· ἢν μὲν ὠμόφρων τις ᾖ,

κρύψας ἐμαυτὸν εἶμι πρὸς ναυάγια·

ἢν δʼ ἐνδιδῷ τι μαλθακόν, τὰ πρόσφορα

τῆς νῦν παρούσης συμφορᾶς αἰτήσομαι.

κακῶν μὲν ἡμῖν ἔσχατον τοῖς ἀθλίοις,

ἄλλους τυράννους αὐτὸν ὄντα βασιλέα

βίον προσαιτεῖν· ἀλλʼ ἀναγκαίως ἔχει.

λόγος γάρ ἐστιν οὐκ ἐμός, σοφὸν δʼ ἔπος,

δεινῆς ἀνάγκης οὐδὲν ἰσχύειν πλέον.

ἤκουσα τᾶς θεσπιῳδοῦ κόρας,

ἃ χρῄζουσʼ ἐφάνη τυράννοις

δόμοις, ὡς Μενέλαος οὔ-

πω μελαμφαὲς οἴχεται

διʼ ἔρεβος χθονὶ κρυφθείς,

ἀλλʼ ἔτι κατʼ οἶδμʼ ἅλιον

τρυχόμενος οὔπω λιμένων

ψαύσειεν πατρίας γᾶς,

ἀλατείᾳ βιότου

ταλαίφρων, ἄφιλος φίλων,

παντοδαπᾶς ἐπὶ γᾶς πόδα

χριμπτόμενος εἰναλίῳ

κώπᾳ Τρῳάδος ἐκ γᾶς.

ἥδʼ αὖ τάφου τοῦδʼ εἰς ἕδρας ἐγὼ πάλιν

στείχω, μαθοῦσα Θεονόης φίλους λόγους,

ἣ πάντʼ ἀληθῶς οἶδε· φησὶ δʼ ἐν φάει

πόσιν τὸν ἁμὸν ζῶντα φέγγος εἰσορᾶν,

πορθμοὺς δʼ ἀλᾶσθαι μυρίους πεπλωκότα

ἐκεῖσε κἀκεῖσʼ οὐδʼ ἀγύμναστον πλάνοις,

ἥξειν δʼ ὅταν δὴ πημάτων λάβῃ τέλος.

ἓν δʼ οὐκ ἔλεξεν, εἰ μολὼν σωθήσεται.

ἐγὼ δʼ ἀπέστην τοῦτʼ ἐρωτῆσαι σαφῶς,

ἡσθεῖσʼ ἐπεί νιν εἶπέ μοι σεσῳσμένον.

ἐγγὺς δέ νίν που τῆσδʼ ἔφασκʼ εἶναι χθονός,

ναυαγὸν ἐκπεσόντα σὺν παύροις φίλοις.

ὤμοι, πόθʼ ἥξεις; ὡς ποθεινὸς ἂν μόλοις.

ἔα, τίς οὗτος; οὔ τί που κρυπτεύομαι

Πρωτέως ἀσέπτου παιδὸς ἐκ βουλευμάτων;

οὐχ ὡς δρομαία πῶλος ἢ Βάκχη θεοῦ

τάφῳ ξυνάψω κῶλον; ἄγριος δέ τις

μορφὴν ὅδʼ ἐστίν, ὅς με θηρᾶται λαβεῖν.

σὲ τὴν ὄρεγμα δεινὸν ἡμιλλημένην

τύμβου ʼπὶ κρηπῖδʼ ἐμπύρους τʼ ὀρθοστάτας,

μεῖνον· τί φεύγεις; ὡς δέμας δείξασα σὸν

ἔκπληξιν ἡμῖν ἀφασίαν τε προστίθης.

ἀδικούμεθʼ, ὦ γυναῖκες· εἰργόμεσθα γὰρ

τάφου πρὸς ἀνδρὸς τοῦδε, καί μʼ ἑλὼν θέλει

δοῦναι τυράννοις ὧν ἐφεύγομεν γάμους.

οὐ κλῶπές ἐσμεν, οὐχ ὑπηρέται κακῶν.

καὶ μὴν στολήν γʼ ἄμορφον ἀμφὶ σῶμʼ ἔχεις.

στῆσον, φόβου μεθεῖσα, λαιψηρὸν πόδα.

ἵστημʼ, ἐπεί γε τοῦδʼ ἐφάπτομαι τόπου.

τίς εἶ; τίνʼ ὄψιν σήν, γύναι, προσδέρκομαι;

σὺ δʼ εἶ τίς; αὑτὸς γὰρ σὲ κἄμʼ ἔχει λόγος.

οὐπώποτʼ εἶδον προσφερέστερον δέμας.

ὦ θεοί· θεὸς γὰρ καὶ τὸ γιγνώσκειν φίλους.

Ἑλληνὶς εἶ τις ἢ ἐπιχωρία γυνή;

Ἑλληνίς· ἀλλὰ καὶ τὸ σὸν θέλω μαθεῖν.

Ἑλένῃ σʼ ὁμοίαν δὴ μάλιστʼ εἶδον, γύναι.

ἐγὼ δὲ Μενέλεῴ γε σέ· οὐδʼ ἔχω τί φῶ.

ἔγνως γὰρ ὀρθῶς ἄνδρα δυστυχέστατον.

ὦ χρόνιος ἐλθὼν σῆς δάμαρτος ἐς χέρας.

ποίας δάμαρτος; μὴ θίγῃς ἐμῶν πέπλων.

ἥν σοι δίδωσι Τυνδάρεως, ἐμὸς πατήρ.

ὦ φωσφόρʼ Ἑκάτη, πέμπε φάσματʼ εὐμενῆ.

οὐ νυκτίφαντον πρόπολον Ἐνοδίας μʼ ὁρᾷς.

οὐ μὴν γυναικῶν γʼ εἷς δυοῖν ἔφυν πόσις.

ποίων δὲ λέκτρων δεσπότης ἄλλων ἔφυς;

ἣν ἄντρα κεύθει κἀκ Φρυγῶν κομίζομαι.

οὐκ ἔστιν ἄλλη σή τις ἀντʼ ἐμοῦ γυνή.

οὔ που φρονῶ μὲν εὖ, τὸ δʼ ὄμμα μου νοσεῖ;

οὐ γάρ με λεύσσων σὴν δάμαρθʼ ὁρᾶν δοκεῖς;

τὸ σῶμʼ ὅμοιον, τὸ δὲ σαφές μʼ ἀποστερεῖ.

σκέψαι· τί σοὐνδεῖ; τίς δὲ σοῦ σοφώτερος;

ἔοικας· οὔτοι τοῦτό γʼ ἐξαρνήσομαι.

τίς οὖν διδάξει σʼ ἄλλος ἢ τὰ σʼ ὄμματα;

ἐκεῖ νοσοῦμεν, ὅτι δάμαρτʼ ἄλλην ἔχω.

οὐκ ἦλθον ἐς γῆν Τρῳάδʼ, ἀλλʼ εἴδωλον ἦν.

καὶ τίς βλέποντα σώματʼ ἐξεργάζεται;

αἰθήρ, ὅθεν σὺ θεοπόνητʼ ἔχεις λέχη.

τίνος πλάσαντος θεῶν; ἄελπτα γὰρ λέγεις.

Ἥρας, διάλλαγμʼ, ὡς Πάρις με μὴ λάβοι.

πῶς οὖν ἂν ἐνθάδʼ ἦσθά τʼ ἐν Τροίᾳ θʼ ἅμα;

τοὔνομα γένοιτʼ ἂν πολλαχοῦ, τὸ σῶμα δʼ οὔ.

μέθες με, λύπης ἅλις ἔχων ἐλήλυθα.

λείψεις γὰρ ἡμᾶς, τὰ δὲ κένʼ ἐξάξεις λέχη;

καὶ χαῖρέ γʼ, Ἑλένῃ προσφερὴς ὁθούνεκʼ εἶ.

ἀπωλόμην· λαβοῦσά σʼ οὐχ ἕξω πόσιν.

τοὐκεῖ με μέγεθος τῶν πόνων πείθει, σὺ δʼ οὔ.

οἲ ἐγώ· τίς ἡμῶν ἐγένετʼ ἀθλιωτέρα;

οἱ φίλτατοι λείπουσί μʼ οὐδʼ ἀφίξομαι

Ἕλληνας οὐδὲ πατρίδα τὴν ἐμήν ποτε.

Μενέλαε, μαστεύων σε κιγχάνω μόλις

πᾶσαν πλανηθεὶς τήνδε βάρβαρον χθόνα,

πεμφθεὶς ἑταίρων τῶν λελειμμένων ὕπο.

τί δʼ ἔστιν; οὔ που βαρβάρων συλᾶσθʼ ὕπο;

θαῦμʼ ἔστʼ, ἔλασσον τοὔνομʼ ἢ τὸ πρᾶγμʼ ἔχον.

λέγʼ· ὡς φέρεις τι τῇδε τῇ σπουδῇ νέον.

λέγω πόνους σε μυρίους τλῆναι μάτην.

παλαιὰ θρηνεῖς πήματʼ· ἀγγέλλεις δὲ τί;

βέβηκεν ἄλοχος σὴ πρὸς αἰθέρος πτυχὰς

ἀρθεῖσʼ ἄφαντος· οὐρανῷ δὲ κρύπτεται

λιποῦσα σεμνὸν ἄντρον οὗ σφʼ ἐσῴζομεν,

τοσόνδε λέξασʼ· ὦ ταλαίπωροι Φρύγες

πάντες τʼ Ἀχαιοί, διʼ ἔμʼ ἐπὶ Σκαμανδρίοις

ἀκταῖσιν Ἥρας μηχαναῖς ἐθνῄσκετε,

δοκοῦντες Ἑλένην οὐκ ἔχοντʼ ἔχειν Πάριν.

ἐγὼ δʼ, ἐπειδὴ χρόνον ἔμεινʼ ὅσον με χρῆν,

τὸ μόρσιμον σῴσασα, πατέρʼ ἐς οὐρανὸν

ἄπειμι· φήμας δʼ ἡ τάλαινα Τυνδαρὶς

ἄλλως κακὰς ἤκουσεν οὐδὲν αἰτία.

ὦ χαῖρε, Λήδας θύγατερ, ἐνθάδʼ ἦσθʼ ἄρα;

ἐγὼ δέ σʼ ἄστρων ὡς βεβηκυῖαν μυχοὺς

ἤγγελλον εἰδὼς οὐδὲν ὡς ὑπόπτερον

δέμας φοροίης. οὐκ ἐῶ σε κερτομεῖν

ἡμᾶς τόδʼ αὖθις, ὡς ἄδην ἐν Ἰλίῳ

πόνους παρεῖχες σῷ πόσει καὶ συμμάχοις.

τοῦτʼ ἔστʼ ἐκεῖνο· ξυμβεβᾶσιν οἱ λόγοι

οἱ τῆσδʼ ἀληθεῖς. ὦ ποθεινὸς ἡμέρα,

ἥ σʼ εἰς ἐμὰς ἔδωκεν ὠλένας λαβεῖν.

ὦ φίλτατʼ ἀνδρῶν Μενέλεως, ὁ μὲν χρόνος

παλαιός, ἡ δὲ τέρψις ἀρτίως πάρα.

ἔλαβον ἀσμένα πόσιν ἐμόν, φίλαι,

περί τʼ ἐπέτασα χέρα

φίλιον ἐν μακρᾷ φλογὶ φαεσφόρῳ.

κἀγὼ σέ· πολλοὺς δʼ ἐν μέσῳ λόγους ἔχων

οὐκ οἶδʼ ὁποίου πρῶτον ἄρξωμαι τὰ νῦν.

γέγηθα, κρατὶ δʼ ὀρθίους ἐθείρας

ἀνεπτέρωκα καὶ δάκρυ σταλάσσω,

περὶ δὲ γυῖα χέρας ἔβαλον, ἡδονάν,

ὦ πόσις, ὡς λάβω.

ὦ φιλτάτη πρόσοψις, οὐκ ἐμέμφθην·

ἔχω τὰ τῆς Διός τε λέκτρα Λήδας θʼ,

ἃν ὑπὸ λαμπάδων κόροι λεύκιπποι

ξυνομαίμονες ὤλβισαν ὤλβισαν

τὸ πρόσθεν, ἐκ δόμων δὲ νοσφίσας σʼ ἐμοῦ

πρὸς ἄλλαν ἐλαύνει

θεὸς συμφορὰν τᾶσδε κρείσσω.

τὸ κακὸν δʼ ἀγαθὸν σέ τε κἀμὲ συνάγαγε, πόσιν

χρόνιον, ἀλλʼ ὅμως ὀναίμαν τύχας.

ὄναιο δῆτα. ταὐτὰ δὴ ξυνεύχομαι·

δυοῖν γὰρ ὄντοιν οὐχ ὃ μὲν τλήμων, ὃ δʼ οὔ.

φίλαι φίλαι, τὰ πάρος οὐκέτι

στένομεν οὐδʼ ἀλγῶ.

πόσιν ἐμὸν ἔχομεν ἔχομεν, ὃν ἔμενον

ἔμενον ἐκ Τροίας πολυετῆ μολεῖν.

ἔχεις, ἐγώ τε σέ· ἡλίους δὲ μυρίους

μόλις διελθὼν ᾐσθόμην τὰ τῆς θεοῦ.

ἐμὰ δὲ χαρμονὰ δάκρυα· πλέον ἔχει

χάριτος ἢ λύπας.

τί φῶ; τίς ἂν τάδʼ ἤλπισεν βροτῶν ποτε;

ἀδόκητον ἔχω σε πρὸς στέρνοις.

κἀγὼ σὲ τὴν δοκοῦσαν Ἰδαίαν πόλιν

μολεῖν Ἰλίου τε μελέους πύργους.

πρὸς θεῶν, δόμων πῶς τῶν ἐμῶν ἀπεστάλης;

ἒ ἔ· πικρὰς ἐς ἀρχὰς βαίνεις,

ἒ ἔ· πικρὰν δʼ ἐρευνᾷς φάτιν.

λέγʼ· ὡς ἀκουστὰ πάντα δῶρα δαιμόνων.

ἀπέπτυσα μὲν λόγον, οἷον οἷον ἐσοίσομαι.

ὅμως δὲ λέξον· ἡδύ τοι μόχθων κλύειν.

οὐκ ἐπὶ βαρβάρου λέκτρα νεανία

πετομένας κώπας,

πετομένου δʼ ἔρωτος ἀδίκων γάμων

τίς γάρ σε δαίμων ἢ πότμος συλᾷ πάτρας;

ὁ Διὸς ὁ Διός, ὦ πόσι, παῖς μʼ

ἐπέλασεν Νείλῳ.

θαυμαστά· τοῦ πέμψαντος; ὦ δεινοὶ λόγοι.

κατεδάκρυσα καὶ βλέφαρον ὑγραίνω

δάκρυσιν· ἁ Διός μʼ ἄλοχος ὤλεσεν.

Ἥρα; τί νῷν χρῄζουσα προσθεῖναι κακόν;

ὤμοι ἐμῶν δεινῶν, λουτρῶν καὶ κρηνῶν,

ἵνα θεαὶ μορφὰν

ἐφαίδρυναν, ἔνθεν ἔμολεν κρίσις.

τὰ δʼ ἐς κρίσιν σοι τῶνδʼ ἔθηχʼ Ἥρα κακῶν — ;

Πάριν ὡς ἀφέλοιτο —

πῶς; αὔδα.

Κύπρις ᾧ μʼ ἐπένευσεν —

ὦ τλᾶμον.

τλάμων, τλάμων· ὧδʼ ἐπέλασʼ Αἰγύπτῳ.

εἶτʼ ἀντέδωκʼ εἴδωλον, ὡς σέθεν κλύω.

τὰ δὲ σὰ κατὰ μέλαθρα πάθεα πάθεα, μᾶ-

τερ, οἲ ʼγώ.

τί φῄς;

οὐκ ἔστι μάτηρ· ἀγχόνιον δὲ βρόχον

διʼ ἐμὰν κατεδήσατο δυσγάμου αἰσχύναν.

ὤμοι· θυγατρὸς δʼ Ἑρμιόνης ἔστιν βίος;

ἄγαμος ἄτεκνος, ὦ πόσι, καταστένει

γάμον ἄγαμον ἐμόν .

ὦ πᾶν κατʼ ἄκρας δῶμʼ ἐμὸν πέρσας Πάρις,

τάδε καὶ σὲ διώλεσε μυριάδας τε

χαλκεόπλων Δαναῶν.

ἐμὲ δὲ πατρίδος ἄπο κακόποτμον ἀραίαν

ἔβαλε θεὸς ἀπό τε πόλεος ἀπό τε σέθεν,

ὅτε μέλαθρα λέχεά τʼ ἔλιπον — οὐ λιποῦσʼ

ἐπʼ αἰσχροῖς γάμοις.

εἰ καὶ τὰ λοιπὰ τῆς τύχης εὐδαίμονος

τύχοιτε, πρὸς τὰ πρόσθεν ἀρκέσειεν ἄν.

Μενέλαε, κἀμοὶ πρόσδοτον τῆς ἡδονῆς,

ἣν μανθάνω μὲν καὐτός, οὐ σαφῶς δʼ ἔχω.

ἀλλʼ, ὦ γεραιέ, καὶ σὺ κοινώνει λόγων.

οὐχ ἥδε μόχθων τῶν ἐν Ἰλίῳ βραβεύς;

οὐχ ἥδε, πρὸς θεῶν δʼ ἦμεν ἠπατημένοι,

νεφέλης ἄγαλμʼ ἔχοντες ἐν χεροῖν λυγρόν.

τί φῄς;

νεφέλης ἄρʼ ἄλλως εἴχομεν πόνους πέρι;

Ἥρας τάδʼ ἔργα καὶ θεῶν τρισσῶν ἔρις.

ἡ δʼ οὖσʼ ἀληθῶς ἐστιν ἥδε σὴ δάμαρ;

αὕτη· λόγοις δʼ ἐμοῖσι πίστευσον τάδε.

ὦ θύγατερ, ὁ θεὸς ὡς ἔφυ τι ποικίλον

καὶ δυστέκμαρτον. εὖ δέ πως πάντα στρέφει

ἐκεῖσε κἀκεῖσʼ ἀναφέρων· ὃ μὲν πονεῖ,

ὃ δʼ οὐ πονήσας αὖθις ὄλλυται κακῶς,

βέβαιον οὐδὲν τῆς ἀεὶ τύχης ἔχων.

σὺ γὰρ πόσις τε σὸς πόνων μετέσχετε,

σὺ μὲν λόγοισιν, ὃ δὲ δορὸς προθυμίᾳ.

σπεύδων δʼ ὅτʼ ἔσπευδʼ οὐδὲν εἶχε· νῦν δʼ ἔχει

αὐτόματα πράξας τἀγάθʼ εὐτυχέστατα.

οὐκ ἄρα γέροντα πατέρα καὶ Διοσκόρω

ᾔσχυνας, οὐδʼ ἔδρασας οἷα κλῄζεται.

νῦν ἀνανεοῦμαι τὸν σὸν ὑμέναιον πάλιν

καὶ λαμπάδων μεμνήμεθʼ ἃς τετραόροις

ἵπποις τροχάζων παρέφερον· σὺ δʼ ἐν δίφροις

ξὺν τῷδε νύμφη δῶμʼ ἔλειπες ὄλβιον.

κακὸς γὰρ ὅστις μὴ σέβει τὰ δεσποτῶν

καὶ ξυγγέγηθε καὶ συνωδίνει κακοῖς.

ἐγὼ μὲν εἴην, κεἰ πέφυχʼ ὅμως λάτρις,

ἐν τοῖσι γενναίοισιν ἠριθμημένος

δούλοισι, τοὔνομʼ οὐκ ἔχων ἐλεύθερον,

τὸν νοῦν δέ· κρεῖσσον γὰρ τόδʼ ἢ δυοῖν κακοῖν

ἕνʼ ὄντα χρῆσθαι, τὰς φρένας τʼ ἔχειν κακὰς

ἄλλων τʼ ἀκούειν δοῦλον ὄντα τῶν πέλας.

ἄγʼ, ὦ γεραιέ, πολλὰ μὲν παρʼ ἀσπίδα

μοχθήματʼ ἐξέπλησας ἐκπονῶν ἐμοί,

καὶ νῦν μετασχὼν τῆς ἐμῆς εὐπραξίας

ἄγγειλον ἐλθὼν τοῖς λελειμμένοις φίλοις

τάδʼ ὡς ἔχονθʼ ηὕρηκας οἷ τʼ ἐσμὲν τύχης,

μένειν τʼ ἐπʼ ἀκταῖς τούς τʼ ἐμοὺς καραδοκεῖν

ἀγῶνας οἳ μένουσί μʼ, ὡς ἐλπίζομεν,

κεἰ τήνδε πως δυναίμεθʼ ἐκκλέψαι χθονός,

φρουρεῖν ὅπως ἂν εἰς ἓν ἐλθόντες τύχης

ἐκ βαρβάρων σωθῶμεν, ἢν δυνώμεθα.

ἔσται τάδʼ, ὦναξ. ἀλλά τοι τὰ μάντεων

ἐσεῖδον ὡς φαῦλʼ ἐστὶ καὶ ψευδῶν πλέα.

οὐδʼ ἦν ἄρʼ ὑγιὲς οὐδὲν ἐμπύρου φλογὸς

οὐδὲ πτερωτῶν φθέγματʼ· εὔηθες δέ τοι

τὸ καὶ δοκεῖν ὄρνιθας ὠφελεῖν βροτούς.

Κάλχας γὰρ οὐκ εἶπʼ οὐδʼ ἐσήμηνε στρατῷ

νεφέλης ὑπερθνῄσκοντας εἰσορῶν φίλους

οὐδʼ Ἕλενος, ἀλλὰ πόλις ἀνηρπάσθη μάτην.

εἴποις ἄν· οὕνεχʼ ὁ θεὸς οὐκ ἠβούλετο;

τί δῆτα μαντευόμεθα; τοῖς θεοῖσι χρὴ

θύοντας αἰτεῖν ἀγαθά, μαντείας δʼ ἐᾶν·

βίου γὰρ ἄλλως δέλεαρ ηὑρέθη τόδε,

κοὐδεὶς ἐπλούτησʼ ἐμπύροισιν ἀργὸς ὤν·

γνώμη δʼ ἀρίστη μάντις ἥ τʼ εὐβουλία.

ἐς ταὐτὸ κἀμοὶ δόξα μαντειῶν πέρι

χωρεῖ γέροντι· τοὺς θεοὺς ἔχων τις ἂν

φίλους ἀρίστην μαντικὴν ἔχοι δόμοις.

εἶἑν· τὰ μὲν δὴ δεῦρʼ ἀεὶ καλῶς ἔχει.

ὅπως δʼ ἐσώθης, ὦ τάλας, Τροίας ἄπο,

κέρδος μὲν οὐδὲν εἰδέναι, πόθος δέ τις

τὰ τῶν φίλων φίλοισιν αἰσθέσθαι κακά.

ἦ πόλλʼ ἀνήρου μʼ ἑνὶ λόγῳ μιᾷ θʼ ὁδῷ.

τί σοι λέγοιμʼ ἂν τὰς ἐν Αἰγαίῳ φθορὰς

τὰ Ναυπλίου τʼ Εὐβοικὰ πυρπολήματα

Κρήτην τε Λιβύης θʼ ἃς ἐπεστράφην πόλεις,

σκοπιάς τε Περσέως; οὐ γὰρ ἐμπλήσαιμί σʼ ἂν

μύθων, λέγων τʼ ἄν σοι κάκʼ ἀλγοίην ἔτι,

πάσχων τʼ ἔκαμνον· δὶς δὲ λυπηθεῖμεν ἄν.

κάλλιον εἶπας ἤ σʼ ἀνηρόμην ἐγώ.

ἓν δʼ εἰπὲ πάντα παραλιπών, πόσον χρόνον

πόντου ʼπὶ νώτοις ἅλιον ἐφθείρου πλάνον;

ἐν ναυσὶν ὢν πρὸς τοῖσιν ἐν Τροίᾳ δέκα

ἔτεσι διῆλθον ἑπτὰ περιδρομὰς ἐτῶν.

φεῦ φεῦ· μακρόν γʼ ἔλεξας, ὦ τάλας, χρόνον

σωθεὶς δʼ ἐκεῖθεν ἐνθάδʼ ἦλθες ἐς σφαγάς.

πῶς φῄς; τί λέξεις; ὥς μʼ ἀπώλεσας, γύναι.

φεῦγʼ ὡς τάχιστα τῆσδʼ ἀπαλλαχθεὶς χθονός.

θανῇ πρὸς ἀνδρὸς οὗ τάδʼ ἐστὶ δώματα.

τί χρῆμα δράσας ἄξιον τῆς συμφορᾶς;

ἥκεις ἄελπτος ἐμποδὼν ἐμοῖς γάμοις.

ἦ γὰρ γαμεῖν τις τἄμʼ ἐβουλήθη λέχη;

ὕβριν θʼ ὑβρίζειν εἰς ἔμʼ, ἣν ἔτλην ἐγώ.

ἰδίᾳ σθένων τις ἢ τυραννεύων χθονός;

ὃς γῆς ἀνάσσει τῆσδε Πρωτέως γόνος.

τόδʼ ἔστʼ ἐκεῖνʼ αἴνιγμʼ ὃ προσπόλου κλύω.

ποίοις ἐπιστὰς βαρβάροις πυλώμασιν;

τοῖσδʼ, ἔνθεν ὥσπερ πτωχὸς ἐξηλαυνόμην.

οὔ που προσῄτεις βίοτον; ὦ τάλαινʼ ἐγώ.

τοὔργον μὲν ἦν τοῦτʼ, ὄνομα δʼ οὐκ εἶχεν τόδε.

πάντʼ οἶσθʼ ἄρʼ, ὡς ἔοικας, ἀμφʼ ἐμῶν γάμων.

οἶδʼ· εἰ δὲ λέκτρα διέφυγες τάδʼ οὐκ ἔχω.

ἄθικτον εὐνὴν ἴσθι σοι σεσῳσμένην.

τίς τοῦδε πειθώ; φίλα γάρ, εἰ σαφῆ λέγεις.

ὁρᾷς τάφου τοῦδʼ ἀθλίους ἕδρας ἐμάς;

ὁρῶ ταλαίνας στιβάδας, ὧν τί σοὶ μέτα;

ἐνταῦθα λέκτρων ἱκετεύομεν φυγάς.

βωμοῦ σπανίζουσʼ ἢ νόμοισι βαρβάροις;

ἐρρύεθʼ ἡμᾶς τοῦτʼ ἴσον ναοῖς θεῶν.

οὐδʼ ἄρα πρὸς οἴκους ναυστολεῖν σʼ ἔξεστί μοι;

ξίφος μένει σε μᾶλλον ἢ τοὐμὸν λέχος.

οὕτως ἂν εἴην ἀθλιώτατος βροτῶν.

μή νυν καταιδοῦ, φεῦγε δʼ ἐκ τῆσδε χθονός.

λιπών σε; Τροίαν ἐξέπερσα σὴν χάριν.

κρεῖσσον γὰρ ἤ σε τἄμʼ ἀποκτεῖναι λέχη.

ἄνανδρά γʼ εἶπας Ἰλίου τʼ οὐκ ἄξια.

οὐκ ἂν κτάνοις τύραννον, ὃ σπεύδεις ἴσως.

οὕτω σιδήρῳ τρωτὸν οὐκ ἔχει δέμας;

εἴσῃ. τὸ τολμᾶν δʼ ἀδύνατʼ ἀνδρὸς οὐ σοφοῦ.

σιγῇ παράσχω δῆτʼ ἐμὰς δῆσαι χέρας;

ἐς ἄπορον ἥκεις· δεῖ δὲ μηχανῆς τινος.

δρῶντας γὰρ ἢ μὴ δρῶντας ἥδιον θανεῖν.

μίʼ ἔστιν ἐλπίς, ᾗ μόνῃ σωθεῖμεν ἄν.

ὠνητὸς ἢ τολμητὸς ἢ λόγων ὕπο;

εἰ μὴ τύραννός σʼ ἐκπύθοιτʼ ἀφιγμένον.

ἐρεῖ δὲ τίς μʼ; οὐ γνώσεταί γʼ ὅς εἰμʼ ἐγώ.

ἔστʼ ἔνδον αὐτῷ ξύμμαχος θεοῖς ἴση.

φήμη τις οἴκων ἐν μυχοῖς ἱδρυμένη;

οὔκ, ἀλλʼ ἀδελφή· Θεονόην καλοῦσί νιν.

χρηστήριον μὲν τοὔνομʼ· ὅ τι δὲ δρᾷ φράσον.

πάντʼ οἶδʼ, ἐρεῖ τε συγγόνῳ παρόντα σε.

θνῄσκοιμεν ἄν· λαθεῖν γὰρ οὐχ οἷόν τέ μοι.

ἴσως ἂν ἀναπείσαιμεν ἱκετεύοντέ νιν —

τί χρῆμα δρᾶσαι; τίνʼ ὑπάγεις μʼ ἐς ἐλπίδα;

παρόντα γαίᾳ μὴ φράσαι σε συγγόνῳ.

πείσαντε δʼ ἐκ γῆς διορίσαιμεν ἂν πόδα;

κοινῇ γʼ ἐκείνῃ ῥᾳδίως, λάθρᾳ δʼ ἂν οὔ.

σὸν ἔργον, ὡς γυναικὶ πρόσφορον γυνή.

ὡς οὐκ ἄχρωστα γόνατʼ ἐμῶν ἕξει χερῶν.

φέρʼ, ἢν δὲ δὴ νῷν μὴ ἀποδέξηται λόγους;

θανῇ· γαμοῦμαι δʼ ἡ τάλαινʼ ἐγὼ βίᾳ.

προδότις ἂν εἴης· τὴν βίαν σκήψασʼ ἔχεις.

ἀλλʼ ἁγνὸν ὅρκον σὸν κάρα κατώμοσα

τί φῄς; θανεῖσθαι; κοὔποτʼ ἀλλάξεις λέχη;

ταὐτῷ ξίφει γε· κείσομαι δὲ σοῦ πέλας.

ἐπὶ τοῖσδε τοίνυν δεξιᾶς ἐμῆς θίγε.

ψαύω, θανόντος σοῦ τόδʼ ἐκλείψειν φάος.

κἀγὼ στερηθεὶς σοῦ τελευτήσειν βίον.

πῶς οὖν θανούμεθʼ ὥστε καὶ δόξαν λαβεῖν;

τύμβου ʼπὶ νώτῳ σὲ κτανὼν ἐμὲ κτενῶ.

πρῶτον δʼ ἀγῶνα μέγαν ἀγωνιούμεθα

λέκτρων ὑπὲρ σῶν. ὁ δὲ θέλων ἴτω πέλας·

τὸ Τρωικὸν γὰρ οὐ καταισχυνῶ κλέος

οὐδʼ Ἑλλάδʼ ἐλθὼν λήψομαι πολὺν ψόγον,

ὅστις Θέτιν μὲν ἐστέρησʼ Ἀχιλλέως,

Τελαμωνίου δʼ Αἴαντος εἰσεῖδον σφαγάς,

τὸν Νηλέως τʼ ἄπαιδα· διὰ δὲ τὴν ἐμὴν

οὐκ ἀξιώσω κατθανεῖν δάμαρτʼ ἐγώ;

μάλιστά γε· εἰ γάρ εἰσιν οἱ θεοὶ σοφοί,

εὔψυχον ἄνδρα πολεμίων θανόνθʼ ὕπο

κούφῃ καταμπίσχουσιν ἐν τύμβῳ χθονί,

κακοὺς δʼ ἐφʼ ἕρμα στερεὸν ἐκβάλλουσι γῆς.

ὦ θεοί, γενέσθω δή ποτʼ εὐτυχὲς γένος

τὸ Ταντάλειον καὶ μεταστήτω κακῶν.

οἲ ἐγὼ τάλαινα· τῆς τύχης γὰρ ὧδʼ ἔχω.

Μενέλαε, διαπεπράγμεθʼ· ἐκβαίνει δόμων

ἡ θεσπιῳδὸς Θεονόη· κτυπεῖ δόμος

κλῄθρων λυθέντων. φεῦγʼ· ἀτὰρ τί φευκτέον;

ἀποῦσα γάρ σε καὶ παροῦσʼ ἀφιγμένον

δεῦρʼ οἶδεν· ὦ δύστηνος, ὡς ἀπωλόμην.

Τροίας δὲ σωθεὶς κἀπὸ βαρβάρου χθονὸς

ἐς βάρβαρʼ ἐλθὼν φάσγανʼ αὖθις ἐμπεσῇ.

ἡγοῦ σύ μοι φέρουσα λαμπτήρων σέλας

θείου δε σεμνὸν θεσμὸν αἰθέρος μυχούς,

ὡς πνεῦμα καθαρὸν οὐρανοῦ δεξώμεθα·

σὺ δʼ αὖ κέλευθον εἴ τις ἔβλαψεν ποδὶ

στείβων ἀνοσίῳ, δὸς καθαρσίῳ φλογί,

κροῦσον δὲ πεύκην, ἵνα διεξέλθω, πυρός.

νόμον δὲ τὸν ἐμὸν θεοῖσιν ἀποδοῦσαι πάρος

ἐφέστιον φλόγʼ ἐς δόμους κομίζετε.

Ἑλένη, τί τἀμὰ — πῶς ἔχει — θεσπίσματα;

ἥκει πόσις σοι Μενέλεως ὅδʼ ἐμφανής,

νεῶν στερηθεὶς τοῦ τε σοῦ μιμήματος.

ὦ τλῆμον, οἵους διαφυγὼν ἦλθες πόνους,

οὐδʼ οἶσθα νόστον οἴκαδʼ εἴτʼ αὐτοῦ μενεῖς·

ἔρις γὰρ ἐν θεοῖς σύλλογός τε σοῦ πέρι

ἔσται πάρεδρος Ζηνὶ τῷδʼ ἐν ἤματι.

Ἥρα μέν, ἥ σοι δυσμενὴς πάροιθεν ἦν,

νῦν ἐστιν εὔνους κἀς πάτραν σῷσαι θέλει

ξὺν τῇδʼ, ἵνʼ Ἑλλὰς τοὺς Ἀλεξάνδρου γάμους,

δώρημα Κύπριδος, ψευδονυμφεύτους μάθῃ·

Κύπρις δὲ νόστον σὸν διαφθεῖραι θέλει,

ὡς μὴ ʼξελεγχθῇ μηδὲ πριαμένη φανῇ

τὸ κάλλος, Ἑλένης οὕνεκʼ, ἀνονήτοις γάμοις.

τέλος δʼ ἐφʼ ἡμῖν, εἴθʼ, ἃ βούλεται Κύπρις,

λέξασʼ ἀδελφῷ σʼ ἐνθάδʼ ὄντα διολέσω,

εἴτʼ αὖ μεθʼ Ἥρας στᾶσα σὸν σώσω βίον,

κρύψασʼ ὁμαίμονʼ, ὅς με προστάσσει τάδε

εἰπεῖν, ὅταν γῆν τήνδε νοστήσας τύχῃς

τίς εἶσʼ ἀδελφῷ τόνδε σημανῶν ἐμῷ

παρόνθʼ, ὅπως ἂν τοὐμὸν ἀσφαλῶς ἔχῃ;

ὦ παρθένʼ, ἱκέτις ἀμφὶ σὸν πίτνω γόνυ

καὶ προσκαθίζω θᾶκον οὐκ εὐδαίμονα

ὑπέρ τʼ ἐμαυτῆς τοῦδέ θʼ, ὃν μόλις ποτὲ

λαβοῦσʼ ἐπʼ ἀκμῆς εἰμι κατθανόντʼ ἰδεῖν·

μή μοι κατείπῃς σῷ κασιγνήτῳ πόσιν

τόνδʼ εἰς ἐμὰς ἥκοντα φιλτάτας χέρας,

σῷσον δέ, λίσσομαί σε· συγγόνῳ δὲ σῷ

τὴν εὐσέβειαν μὴ προδῷς τὴν σήν ποτε,

χάριτας πονηρὰς κἀδίκους ὠνουμένη.

μισεῖ γὰρ ὁ θεὸς τὴν βίαν, τὰ κτητὰ δὲ

κτᾶσθαι κελεύει πάντας οὐκ ἐς ἁρπαγάς.

ἐατέος δʼ ὁ πλοῦτος ἄδικός τις ὤν.

κοινὸς γάρ ἐστιν οὐρανὸς πᾶσιν βροτοῖς

καὶ γαῖʼ, ἐν ᾗ χρὴ δώματʼ ἀναπληρουμένους

τἀλλότρια μὴ σχεῖν μηδʼ ἀφαιρεῖσθαι βίᾳ.

ἡμᾶς δὲ καιρίως μέν, ἀθλίως δʼ ἐμοί,

Ἑρμῆς ἔδωκε πατρὶ σῷ σῴζειν πόσει

τῷδʼ ὃς πάρεστι κἀπολάζυσθαι θέλει.

πῶς οὖν θανὼν ἂν ἀπολάβοι; κεῖνος δὲ πῶς

τὰ ζῶντα τοῖς θανοῦσιν ἀποδοίη ποτʼ ἄν;

ἤδη τὰ τοῦ θεοῦ καὶ τὰ τοῦ πατρὸς σκόπει·

πότερον ὁ δαίμων χὡ θανὼν τὰ τῶν πέλας

βούλοιντʼ ἂν ἢ οὐ βούλοιντʼ ἂν ἀποδοῦναι πάλιν;

δοκῶ μέν. οὔκουν χρή σε συγγόνῳ πλέον

νέμειν ματαίῳ μᾶλλον ἢ χρηστῷ πατρί.

εἰ δʼ οὖσα μάντις καὶ τὰ θεῖʼ ἡγουμένη

τὸ μὲν δίκαιον τοῦ πατρὸς διαφθερεῖς,

τῷ δʼ οὐ δικαίῳ συγγόνῳ σώσεις χάριν,

αἰσχρὸν τὰ μέν σε θεῖα πάντʼ ἐξειδέναι,

τά τʼ ὄντα καὶ μέλλοντα, τὰ δὲ δίκαια μή.

τήν τʼ ἀθλίαν ἔμʼ, οἷσιν ἔγκειμαι κακοῖς,

ῥῦσαι, πάρεργον δοῦσα τοῦτο τῆς τύχης·

Ἑλένην γὰρ οὐδεὶς ὅστις οὐ στυγεῖ βροτῶν·

ἣ κλῄζομαι καθʼ Ἑλλάδʼ ὡς προδοῦσʼ ἐμὸν

πόσιν Φρυγῶν ᾤκησα πολυχρύσους δόμους.

ἢν δʼ Ἑλλάδʼ ἔλθω κἀπιβῶ Σπάρτης πάλιν ,

κλύοντες εἰσιδόντες ὡς τέχναις θεῶν

ὤλοντʼ, ἐγὼ δὲ προδότις οὐκ ἄρʼ ἦ φίλων,

πάλιν μʼ ἀνάξουσʼ ἐς τὸ σῶφρον αὖθις αὖ,

ἑδνώσομαί τε θυγατέρʼ, ἣν οὐδεὶς γαμεῖ,

τὴν δʼ ἐνθάδʼ ἐκλιποῦσʼ ἀλητείαν πικρὰν

ὄντων ἐν οἴκοις χρημάτων ὀνήσομαι.

κεἰ μὲν θανὼν ὅδʼ ἐν πυρᾷ κατεσφάγη,

πρόσω σφʼ ἀπόντα δακρύοις ἂν ἠγάπων·

νῦν δʼ ὄντα καὶ σωθέντʼ ἀφαιρεθήσομαι;

μὴ δῆτα, παρθένʼ, ἀλλά σʼ ἱκετεύω τόδε·

δὸς τὴν χάριν μοι τήνδε καὶ μιμοῦ τρόπους

πατρὸς δικαίου· παισὶ γὰρ κλέος τόδε

κάλλιστον, ὅστις ἐκ πατρὸς χρηστοῦ γεγὼς

ἐς ταὐτὸν ἦλθε τοῖς τεκοῦσι τοὺς τρόπους.

οἰκτρὸν μὲν οἱ παρόντες ἐν μέσῳ λόγοι,

οἰκτρὰ δὲ καὶ σύ. τοὺς δὲ Μενέλεω ποθῶ

λόγους ἀκοῦσαι τίνας ἐρεῖ ψυχῆς πέρι.

ἐγὼ σὸν οὔτʼ ἂν προσπεσεῖν τλαίην γόνυ

οὔτʼ ἂν δακρῦσαι βλέφαρα· τὴν Τροίαν γὰρ ἂν

δειλοὶ γενόμενοι πλεῖστον αἰσχύνοιμεν ἄν.

καίτοι λέγουσιν ὡς πρὸς ἀνδρὸς εὐγενοῦς

ἐν ξυμφοραῖσι δάκρυʼ ἀπʼ ὀφθαλμῶν βαλεῖν.

ἀλλʼ οὐχὶ τοῦτο τὸ καλόν, εἰ καλὸν τόδε,

αἱρήσομαι ʼγὼ πρόσθε τῆς εὐψυχίας.

ἀλλʼ, εἰ μὲν ἄνδρα σοι δοκεῖ σῷσαι ξένον

ζητοῦντά γʼ ὀρθῶς ἀπολαβεῖν δάμαρτʼ ἐμήν,

ἀπόδος τε καὶ πρὸς σῷσον· εἰ δὲ μὴ δοκεῖ,

ἐγὼ μὲν οὐ νῦν πρῶτον ἀλλὰ πολλάκις

ἄθλιος ἂν εἴην, σὺ δὲ γυνὴ κακὴ φανῇ.

ἃ δʼ ἄξιʼ ἡμῶν καὶ δίκαιʼ ἡγούμεθα

καὶ σῆς μάλιστα καρδίας ἀνθάψεται,

λέξω τάδʼ ἀμφὶ μνῆμα σοῦ πατρὸς πόθῳ·

ὦ γέρον, ὃς οἰκεῖς τόνδε λάινον τάφον,

ἀπόδος, ἀπαιτῶ τὴν ἐμὴν δάμαρτά σε,

ἣν Ζεὺς ἔπεμψε δεῦρό σοι σῴζειν ἐμοί.

οἶδʼ οὕνεκʼ ἡμῖν οὔποτʼ ἀποδώσεις θανών·

ἀλλʼ ἥδε πατέρα νέρθεν ἀνακαλούμενον

οὐκ ἀξιώσει τὸν πρὶν εὐκλεέστατον

κακῶς ἀκοῦσαι· κυρία γάρ ἐστι νῦν.

ὦ νέρτερʼ Ἅιδη, καὶ σὲ σύμμαχον καλῶ,

ὃς πόλλʼ ἐδέξω τῆσδʼ ἕκατι σώματα

πεσόντα τὠμῷ φασγάνῳ, μισθὸν δʼ ἔχεις·

ἢ νῦν ἐκείνους ἀπόδος ἐμψύχους πάλιν,

ἢ τήνδε πατρὸς εὐσεβοῦς ἀνάγκασον

κρείσσω φανεῖσαν τἀμά γʼ ἀποδοῦναι λέχη.

εἰ δʼ ἐμὲ γυναῖκα τὴν ἐμὴν συλήσετε,

ἅ σοι παρέλιπεν ἥδε τῶν λόγων, φράσω.

ὅρκοις κεκλῄμεθʼ, ὡς μάθῃς, ὦ παρθένε,

πρῶτον μὲν ἐλθεῖν διὰ μάχης σῷ συγγόνῳ

κἀκεῖνον ἢ ʼμὲ δεῖ θανεῖν· ἁπλοῦς λόγος.

ἢν δʼ ἐς μὲν ἀλκὴν μὴ πόδʼ ἀντιθῇ ποδί,

λιμῷ δὲ θηρᾷ τύμβον ἱκετεύοντε νώ,

κτανεῖν δέδοκται τήνδε μοι κἄπειτʼ ἐμὸν

πρὸς ἧπαρ ὦσαι δίστομον ξίφος τόδε

τύμβου ʼπὶ νώτοις τοῦδʼ, ἵνʼ αἵματος ῥοαὶ

τάφου καταστάζωσι· κεισόμεσθα δὲ

νεκρὼ δύʼ ἑξῆς τῷδʼ ἐπὶ ξεστῷ τάφῳ,

ἀθάνατον ἄλγος σοί, ψόγος δὲ σῷ πατρί.

οὐ γὰρ γαμεῖ τήνδʼ οὔτε σύγγονος σέθεν

οὔτʼ ἄλλος οὐδείς· ἀλλʼ ἐγώ σφʼ ἀπάξομαι,

εἰ μὴ πρὸς οἴκους δυνάμεθʼ, ἀλλὰ πρὸς νεκρούς.

τί ταῦτα; δακρύοις ἐς τὸ θῆλυ τρεπόμενος

ἐλεινὸς ἦν ἂν μᾶλλον ἢ δραστήριος.

κτεῖνʼ, εἰ δοκεῖ σοι· δυσκλεᾶς γὰρ οὐ κτενεῖς·

μᾶλλόν γε μέντοι τοῖς ἐμοῖς πείθου λόγοις,

ἵνʼ ᾖς δικαία καὶ δάμαρτʼ ἐγὼ λάβω.

ἐν σοὶ βραβεύειν, ὦ νεᾶνι, τοὺς λόγους·

οὕτω δὲ κρῖνον, ὡς ἅπασιν ἁνδάνῃς.

ἐγὼ πέφυκά τʼ εὐσεβεῖν καὶ βούλομαι,

φιλῶ τʼ ἐμαυτήν, καὶ κλέος τοὐμοῦ πατρὸς

οὐκ ἂν μιάναιμʼ, οὐδὲ συγγόνῳ χάριν

δοίην ἂν ἐξ ἧς δυσκλεὴς φανήσομαι.

ἔνεστι δʼ ἱερὸν τῆς δίκης ἐμοὶ μέγα

ἐν τῇ φύσει· καὶ τοῦτο Νηρέως πάρα

ἔχουσα σῴζειν, Μενέλεως, πειράσομαι.

Ἥρᾳ δʼ, ἐπείπερ βούλεταί σʼ εὐεργετεῖν,

ἐς ταὐτὸν οἴσω ψῆφον· ἡ Κύπρις δʼ ἐμοὶ

ἵλεως μὲν εἴη, ξυμβέβηκε δʼ οὐδαμοῦ·

πειράσομαι δὲ παρθένος μένειν ἀεί.

ἃ δʼ ἀμφὶ τύμβῳ τῷδʼ ὀνειδίζεις πατρί,

ἡμῖν ὅδʼ αὑτὸς μῦθος. ἀδικοίημεν ἄν,

εἰ μὴ ἀποδώσω· καὶ γὰρ ἂν κεῖνος βλέπων

ἀπέδωκεν ἂν σοὶ τήνδʼ ἔχειν, ταύτῃ δὲ σέ.

καὶ γὰρ τίσις τῶνδʼ ἐστὶ τοῖς τε νερτέροις

καὶ τοῖς ἄνωθεν πᾶσιν ἀνθρώποις· ὁ νοῦς

τῶν κατθανόντων ζῇ μὲν οὔ, γνώμην δʼ ἔχει

ἀθάνατον εἰς ἀθάνατον αἰθέρʼ ἐμπεσών.

ὡς οὖν παραινῶ μὴ μακράν, σιγήσομαι

ἅ μου καθικετεύσατʼ, οὐδὲ μωρίᾳ

ξύμβουλος ἔσομαι τῇ κασιγνήτου ποτέ.

εὐεργετῶ γὰρ κεῖνον οὐ δοκοῦσʼ ὅμως,

ἐκ δυσσεβείας ὅσιον εἰ τίθημί νιν.

αὐτοὶ μὲν οὖν ὁδόν τινʼ ἐξευρίσκετε,

ἐγὼ δʼ ἀποστᾶσʼ ἐκποδὼν σιγήσομαι.

ἐκ τῶν θεῶν δʼ ἄρχεσθε χἱκετεύετε

τὴν μέν σʼ ἐᾶσαι πατρίδα νοστῆσαι Κύπριν,

Ἥρας δὲ τὴν ἔννοιαν ἐν ταὐτῷ μένειν

ἣν ἐς σὲ καὶ σὸν πόσιν ἔχει σωτηρίας.

σὺ δʼ, ὦ θανών μοι πάτερ, ὅσον γʼ ἐγὼ σθένω,

οὔποτε κεκλήσῃ δυσσεβὴς ἀντʼ εὐσεβοῦς.

οὐδείς ποτʼ εὐτύχησεν ἔκδικος γεγώς,

ἐν τῷ δικαίῳ δʼ ἐλπίδες σωτηρίας.

Μενέλαε, πρὸς μὲν παρθένου σεσῴσμεθα·

τοὐνθένδε δὴ σὲ τοὺς λόγους φέροντα χρὴ

κοινὴν ξυνάπτειν μηχανὴν σωτηρίας.

ἄκουε δή νυν· χρόνιος εἶ κατὰ στέγας

καὶ συντέθραψαι προσπόλοισι βασιλέως.

τί τοῦτʼ ἔλεξας; ἐσφέρεις γὰρ ἐλπίδας

ὡς δή τι δράσων χρηστὸν ἐς κοινόν γε νῷν.

πείσειας ἄν τινʼ οἵτινες τετραζύγων

ὄχων ἀνάσσουσʼ, ὥστε νῷν δοῦναι δίφρους;

πείσαιμʼ ἄν · ἀλλὰ τίνα φυγὴν φευξούμεθα

πεδίων ἄπειροι βαρβάρου τʼ ὄντες χθονός;

ἀδύνατον εἶπας. φέρε, τί δʼ, εἰ κρυφθεὶς δόμοις

κτάνοιμʼ ἄνακτα τῷδε διστόμῳ ξίφει;

οὐκ ἄν σʼ ἀνάσχοιτʼ οὐδὲ σιγήσειεν ἂν

μέλλοντʼ ἀδελφὴ σύγγονον κατακτενεῖν.

ἀλλʼ οὐδὲ μὴν ναῦς ἔστιν ᾗ σωθεῖμεν ἂν

φεύγοντες· ἣν γὰρ εἴχομεν θάλασσʼ ἔχει.

ἄκουσον, ἤν τι καὶ γυνὴ λέξῃ σοφόν.

βούλῃ λέγεσθαι, μὴ θανών, λόγῳ θανεῖν;

κακὸς μὲν ὄρνις· εἰ δὲ κερδανῶ, λέγειν

ἕτοιμός εἰμι μὴ θανὼν λόγῳ θανεῖν.

καὶ μὴν γυναικείοις σʼ ἂν οἰκτισαίμεθα

κουραῖσι καὶ θρήνοισι πρὸς τὸν ἀνόσιον.

σωτηρίας δὲ τοῦτʼ ἔχει τί νῷν ἄκος;

παλαιότης γὰρ τῷ λόγῳ γʼ ἔνεστί τις.

ὡς δὴ θανόντα σʼ ἐνάλιον κενῷ τάφῳ

θάψαι τύραννον τῆσδε γῆς αἰτήσομαι.

καὶ δὴ παρεῖκεν· εἶτα πῶς ἄνευ νεὼς

σωθησόμεσθα κενοταφοῦντʼ ἐμὸν δέμας;

δοῦναι κελεύσω πορθμίδʼ, ᾗ καθήσομαι

κόσμον τάφῳ σῷ πελαγίους ἐς ἀγκάλας.

ὡς εὖ τόδʼ εἶπας πλὴν ἕν· εἰ χέρσῳ ταφὰς

θεῖναι κελεύσει σʼ, οὐδὲν ἡ σκῆψις φέρει.

ἀλλʼ οὐ νομίζειν φήσομεν καθʼ Ἑλλάδα

χέρσῳ καλύπτειν τοὺς θανόντας ἐναλίους.

τοῦτʼ αὖ κατορθοῖς· εἶτʼ ἐγὼ συμπλεύσομαι

καὶ συγκαθήσω κόσμον ἐν ταὐτῷ σκάφει.

σὲ καὶ παρεῖναι δεῖ μάλιστα τούς τε σοὺς

πλωτῆρας οἵπερ ἔφυγον ἐκ ναυαγίας.

καὶ μὴν ἐάνπερ ναῦν ἐπʼ ἀγκύρας λάβω,

ἀνὴρ παρʼ ἄνδρα στήσεται ξιφηφόρος.

σὲ χρὴ βραβεύειν πάντα· πόμπιμοι μόνον

λαίφει πνοαὶ γένοιντο καὶ νεὼς δρόμος.

ἔσται· πόνους γὰρ δαίμονες παύσουσί μου.

ἀτὰρ θανόντα τοῦ μʼ ἐρεῖς πεπυσμένη;

σοῦ· καὶ μόνος γε φάσκε διαφυγεῖν μόρον

Ἀτρέως πλέων σὺν παιδὶ καὶ θανόνθʼ ὁρᾶν.

καὶ μὴν τάδʼ ἀμφίβληστρα σώματος ῥάκη

ξυμμαρτυρήσει ναυτικῶν ἐρειπίων.

ἐς καιρὸν ἦλθε, τότε δʼ ἄκαιρʼ ἀπώλλυτο·

τὸ δʼ ἄθλιον κεῖνʼ εὐτυχὲς τάχʼ ἂν πέσοι.

πότερα δʼ ἐς οἴκους σοὶ συνεισελθεῖν με χρὴ

ἢ πρὸς τάφῳ τῷδʼ ἥσυχοι καθώμεθα;

αὐτοῦ μένʼ· ἢν γὰρ καί τι πλημμελές σε δρᾷ,

τάφος σʼ ὅδʼ ἂν ῥύσαιτο φάσγανόν τε σόν.

ἐγὼ δʼ ἐς οἴκους βᾶσα βοστρύχους τεμῶ

πέπλων τε λευκῶν μέλανας ἀνταλλάξομαι

παρῇδί τʼ ὄνυχα φόνιον ἐμβαλῶ χροός.

μέγας γὰρ ἁγών, καὶ βλέπω δύο ῥοπάς·

ἢ γὰρ θανεῖν δεῖ μʼ, ἢν ἁλῶ τεχνωμένη,

ἢ πατρίδα τʼ ἐλθεῖν καὶ σὸν ἐκσῷσαι δέμας.

ὦ πότνιʼ ἣ Δίοισιν ἐν λέκτροις πίτνεις

Ἥρα, δύʼ οἰκτρὼ φῶτʼ ἀνάψυξον πόνων,

αἰτούμεθʼ ὀρθὰς ὠλένας πρὸς οὐρανὸν

ῥίπτονθʼ, ἵνʼ οἰκεῖς ἀστέρων ποικίλματα.

σύ θʼ, ἣ ʼπὶ τὠμῷ κάλλος ἐκτήσω γάμῳ,

κόρη Διώνης Κύπρι, μή μʼ ἐξεργάσῃ.

ἅλις δὲ λύμης ἥν μʼ ἐλυμήνω πάρος

τοὔνομα παρασχοῦσʼ, οὐ τὸ σῶμʼ, ἐν βαρβάροις.

θανεῖν δʼ ἔασόν μʼ, εἰ κατακτεῖναι θέλεις,

ἐν γῇ πατρῴᾳ. τί ποτʼ ἄπληστος εἶ κακῶν,

ἔρωτας ἀπάτας δόλιά τʼ ἐξευρήματα

ἀσκοῦσα φίλτρα θʼ αἱματηρὰ δωμάτων;

εἰ δʼ ἦσθα μετρία, τἄλλα γʼ ἡδίστη θεῶν

πέφυκας ἀνθρώποισιν· οὐκ ἄλλως λέγω.

σὲ τὰν ἐναύλοις ὑπὸ δενδροκόμοις

μουσεῖα καὶ θάκους ἐνί-

ζουσαν ἀναβοάσω,

σὲ τὰν ἀοιδοτάταν ὄρνιθα μελῳδὸν

ἀηδόνα δακρυόεσσαν,

ἔλθʼ ὦ διὰ ξουθᾶν

γενύων ἐλελιζομένα

θρήνων ἐμοὶ ξυνεργός,

Ἑλένας μελέας πόνους

τὸν Ἰλιάδων τʼ ἀει-

δούσᾳ δακρυόεντα πότμον

Ἀχαιῶν ὑπὸ λόγχαις·

ὅτʼ ἔδραμε ῥόθια πεδία βαρβάρῳ πλάτᾳ

ὅτʼ ἔμολεν ἔμολε, μέλεα Πριαμίδαις ἄγων

Λακεδαίμονος ἄπο λέχεα

σέθεν, ὦ Ἑλένα, Πάρις αἰνόγαμος

πομπαῖσιν Ἀφροδίτας.

πολλοὶ δʼ Ἀχαιῶν δορὶ καὶ πετρίναις

ῥιπαῖσιν ἐκπνεύσαντες Ἅι-

δαν μέλεον ἔχουσιν,

ταλαινᾶν ἀλόχων κείραντες ἔθειραν·

ἄνυμφα δὲ μέλαθρα κεῖται·

πολλοὺς δὲ πυρσεύσας

φλογερὸν σέλας ἀμφιρύταν

Εὔβοιαν εἷλʼ Ἀχαιῶν

μονόκωπος ἀνήρ, πέτραις

Καφηρίσιν ἐμβαλὼν

Αἰγαίαις τʼ ἐνάλοις δόλιον

ἀκταῖς ἀστέρα λάμψας.

ἀλίμενα δʼ ὄρεα Μάλεα χειμάτων πνοᾷ,

ὅτʼ ἔσυτο πατρίδος ἀποπρό, βαρβάρου στολᾶς

γέρας, οὐ γέρας ἀλλʼ ἔριν,

Δαναῶν Μενέλας ἐπὶ ναυσὶν ἄγων,

εἴδωλον ἱερὸν Ἥρας.

ὅ τι θεὸς ἢ μὴ θεὸς ἢ τὸ μέσον,

τίς φησʼ ἐρευνήσας βροτῶν

μακρότατον πέρας εὑρεῖν

ὃς τὰ θεῶν ἐσορᾷ

δεῦρο καὶ αὖθις ἐκεῖσε

καὶ πάλιν ἀντιλόγοις

πηδῶντʼ ἀνελπίστοις τύχαις;

σὺ Διὸς ἔφυς, ὦ Ἑλένα, θυγάτηρ·

πτανὸς γὰρ ἐν κόλποις σε Λή-

δας ἐτέκνωσε πατήρ.

κᾆτʼ ἰαχήθης καθʼ Ἑλλανίαν

προδότις ἄπιστος ἄδικος ἄθεος· οὐδʼ ἔχω

τί τὸ σαφὲς ἔτι ποτʼ ἐν βροτοῖς·

τὸ τῶν θεῶν δʼ ἔπος ἀλαθὲς ηὗρον.

ἄφρονες ὅσοι τὰς ἀρετὰς πολέμῳ

λόγχαισί τʼ ἀλκαίου δορὸς

κτᾶσθε, πόνους ἀμαθῶς θνα-

τῶν καταπαυόμενοι·

εἰ γὰρ ἅμιλλα κρινεῖ νιν

αἵματος, οὔποτʼ ἔρις

λείψει κατʼ ἀνθρώπων πόλεις·

ᾇ Πριαμίδος γᾶς ἔλαχον θαλάμους,

ἐξὸν διορθῶσαι λόγοις

σὰν ἔριν, ὦ Ἑλένα.

νῦν δʼ οἳ μὲν Ἅιδᾳ μέλονται κάτω,

τείχεα δὲ φλογμὸς ὥστε Διός ἐπέσυτο φλόξ,

ἐπὶ δὲ πάθεα πάθεσι φέρεις

ἀθλίοις συμφοραῖς αἰλίνοις.

ὦ χαῖρε, πατρὸς μνῆμʼ· ἐπʼ ἐξόδοισι γὰρ

ἔθαψα, Πρωτεῦ, σʼ ἕνεκʼ ἐμῆς προσρήσεως·

ἀεὶ δέ σʼ ἐξιών τε κἀσιὼν δόμους

Θεοκλύμενος παῖς ὅδε προσεννέπει, πάτερ.

ὑμεῖς μὲν οὖν κύνας τε καὶ θηρῶν βρόχους,

δμῶες, κομίζετʼ ἐς δόμους τυραννικούς·

ἐγὼ δʼ ἐμαυτὸν πόλλʼ ἐλοιδόρησα δή·

οὐ γάρ τι θανάτῳ τοὺς κακοὺς κολάζομεν;

καὶ νῦν πέπυσμαι φανερὸν Ἑλλήνων τινὰ

ἐς γῆν ἀφῖχθαι καὶ λεληθέναι σκοπούς,

ἤτοι κατόπτην ἢ κλοπαῖς θηρώμενον

Ἑλένην· θανεῖται δʼ, ἤν γε δὴ ληφθῇ μόνον.

ἔα·

ἀλλʼ, ὡς ἔοικε, πάντα διαπεπραγμένα

ηὕρηκα· τύμβου γὰρ κενὰς λιποῦσʼ ἕδρας

ἡ Τυνδαρὶς παῖς ἐκπεπόρθμευται χθονός.

ὠή, χαλᾶτε κλῇθρα· λύεθʼ ἱππικὰ

φάτνης, ὀπαδοί, κἀκκομίζεθʼ ἅρματα,

ὡς ἂν πόνου γʼ ἕκατι μὴ λάθῃ με γῆς

τῆσδʼ ἐκκομισθεῖσʼ ἄλοχος, ἧς ἐφίεμαι. —

ἐπίσχετʼ· εἰσορῶ γὰρ οὓς διώκομεν

παρόντας ἐν δόμοισι κοὐ πεφευγότας.

αὕτη, τί πέπλους μέλανας ἐξήψω χροὸς

λευκῶν ἀμείψασʼ ἔκ τε κρατὸς εὐγενοῦς

κόμας σίδηρον ἐμβαλοῦσʼ ἀπέθρισας

χλωροῖς τε τέγγεις δάκρυσι σὴν παρηίδα

κλαίουσα; πότερον ἐννύχοις πεπεισμένη

στένεις ὀνείροις, ἢ φάτιν τινʼ οἴκοθεν

κλύουσα λύπῃ σὰς διέφθαρσαι φρένας;

ὦ δέσποτʼ — ἤδη γὰρ τόδʼ ὀνομάζω σʼ ἔπος —

ὄλωλα· φροῦδα τἀμὰ κοὐδέν εἰμʼ ἔτι.

ἐν τῷ δὲ κεῖσαι συμφορᾶς; τίς ἡ τύχη;

Μενέλαος — οἴμοι, πῶς φράσω; — τέθνηκέ μοι.

οὐδέν τι χαίρω σοῖς λόγοις, τὰ δʼ εὐτυχῶ.

πῶς δʼ οἶσθα; μῶν σοι Θεονόη λέγει τάδε;

κείνη τε φησὶν ὅ τε παρὼν ὅτʼ ὤλλυτο.

ἥκει γὰρ ὅστις καὶ τάδʼ ἀγγέλλει σαφῆ;

ἥκει· μόλοι γὰρ οἷ σφʼ ἐγὼ χρῄζω μολεῖν.

τίς ἐστι; ποῦ ʼστιν; ἵνα σαφέστερον μάθω.

ὅδʼ ὃς κάθηται τῷδʼ ὑποπτήξας τάφῳ.

Ἄπολλον, ὡς ἐσθῆτι δυσμόρφῳ πρέπει.

οἴμοι, δοκῶ μὲν κἀμὸν ὧδʼ ἔχειν πόσιν.

ποδαπὸς δʼ ὅδʼ ἁνὴρ καὶ πόθεν κατέσχε γῆν;

Ἕλλην, Ἀχαιῶν εἷς ἐμῷ σύμπλους πόσει.

θανάτῳ δὲ ποίῳ φησὶ Μενέλεων θανεῖν;

οἰκτρόταθʼ, ὑγροῖσιν ἐν κλυδωνίοις ἁλός.

ποῦ βαρβάροισι πελάγεσιν ναυσθλούμενον;

Λιβύης ἀλιμένοις ἐκπεσόντα πρὸς πέτραις.

καὶ πῶς ὅδʼ οὐκ ὄλωλε κοινωνῶν πλάτης;

ἐσθλῶν κακίους ἐνίοτʼ εὐτυχέστεροι.

λιπὼν δὲ ναὸς ποῦ πάρεστιν ἔκβολα;

ὅπου κακῶς ὄλοιτο, Μενέλεως δὲ μή.

ὄλωλʼ ἐκεῖνος. ἦλθε δʼ ἐν ποίῳ σκάφει;

ναῦταί σφʼ ἀνείλοντʼ ἐντυχόντες, ὡς λέγει.

ποῦ δὴ τὸ πεμφθὲν ἀντὶ σοῦ Τροίᾳ κακόν;

νεφέλης λέγεις ἄγαλμα; ἐς αἰθέρʼ οἴχεται.

ὦ Πρίαμε καὶ γῆ Τρῳάς, ὡς ἔρρεις μάτην.

κἀγὼ μετέσχον Πριαμίδαις δυσπραξίας.

πόσιν δʼ ἄθαπτον ἔλιπεν ἢ κρύπτει χθονί;

ἄθαπτον· οἲ ἐγὼ τῶν ἐμῶν τλήμων κακῶν.

τῶνδʼ οὕνεκʼ ἔταμες βοστρύχους ξανθῆς κόμης·

φίλος γάρ ἐστιν, ὅς ποτʼ ἐστίν, ἐνθάδʼ ὤν.

ὀρθῶς μὲν ἥδε συμφορὰ δακρύεται —

ἐν εὐμαρεῖ γοῦν σὴν κασιγνήτην λαθεῖν.

οὐ δῆτα. πῶς οὖν; τόνδʼ ἔτʼ οἰκήσεις τάφον;

τί κερτομεῖς με, τὸν θανόντα δʼ οὐκ ἐᾷς;

πιστὴ γὰρ εἶ σὺ σῷ πόσει φεύγουσά με.

ἀλλʼ οὐκέτʼ· ἤδη δʼ ἄρχε τῶν ἐμῶν γάμων.

χρόνια μὲν ἦλθεν, ἀλλʼ ὅμως αἰνῶ τάδε.

οἶσθʼ οὖν ὃ δρᾶσον; τῶν πάρος λαθώμεθα.

ἐπὶ τῷ; χάρις γὰρ ἀντὶ χάριτος ἐλθέτω.

σπονδὰς τέμωμεν καὶ διαλλάχθητί μοι.

μεθίημι νεῖκος τὸ σόν, ἴτω δʼ ὑπόπτερον.

πρός νύν σε γονάτων τῶνδʼ, ἐπείπερ εἶ φίλος —

τί χρῆμα θηρῶσʼ ἱκέτις ὠρέχθης ἐμοῦ;

τὸν κατθανόντα πόσιν ἐμὸν θάψαι θέλω.

τί δʼ; ἔστʼ ἀπόντων τύμβος; ἢ θάψεις σκιάν;

Ἕλλησίν ἐστι νόμος, ὃς ἂν πόντῳ θάνῃ —

τί δρᾶν; σοφοί τοι Πελοπίδαι τὰ τοιάδε.

κενοῖσι θάπτειν ἐν πέπλων ὑφάσμασιν.

κτέριζʼ· ἀνίστη τύμβον οὗ χρῄζεις χθονός.

οὐχ ὧδε ναύτας ὀλομένους τυμβεύομεν.

πῶς δαί; λέλειμμαι τῶν ἐν Ἕλλησιν νόμων.

ἐς πόντον ὅσα χρὴ νέκυσιν ἐξορμίζομεν.

τί σοι παράσχω δῆτα τῷ τεθνηκότι;

ὅδʼ οἶδʼ, ἐγὼ δʼ ἄπειρος, εὐτυχοῦσα πρίν.

ὦ ξένε, λόγων μὲν κληδόνʼ ἤνεγκας φίλην.

οὔκουν ἐμαυτῷ γʼ οὐδὲ τῷ τεθνηκότι.

πῶς τοὺς θανόντας θάπτετʼ ἐν πόντῳ νεκρούς;

ὡς ἂν παρούσης οὐσίας ἕκαστος ᾖ.

πλούτου λέγʼ οὕνεχʼ ὅ τι θέλεις ταύτης χάριν.

προσφάζεται μὲν αἷμα πρῶτα νερτέροις.

τίνος; σύ μοι σήμαινε, πείσομαι δʼ ἐγώ.

αὐτὸς σὺ γίγνωσκʼ· ἀρκέσει γὰρ ἃν διδῷς.

ἐν βαρβάροις μὲν ἵππον ἢ ταῦρον νόμος.

διδούς γε μὲν δὴ δυσγενὲς μηδὲν δίδου.

οὐ τῶνδʼ ἐν ἀγέλαις ὀλβίαις σπανίζομεν.

καὶ στρωτὰ φέρεται λέκτρα σώματος κενά.

ἔσται· τί δʼ ἄλλο προσφέρειν νομίζεται;

χαλκήλαθʼ ὅπλα· καὶ γὰρ ἦν φίλος δορί.

ἄξια τάδʼ ἔσται Πελοπιδῶν ἃ δώσομεν.

καὶ τἄλλʼ ὅσα χθὼν καλὰ φέρει βλαστήματα.

πῶς οὖν; ἐς οἶδμα τίνι τρόπῳ καθίετε;

ναῦν δεῖ παρεῖναι κἀρετμῶν ἐπιστάτας.

πόσον δʼ ἀπείργει μῆκος ἐκ γαίας δόρυ;

ὥστʼ ἐξορᾶσθαι ῥόθια χερσόθεν μόλις.

τί δή; τόδʼ Ἑλλὰς νόμιμον ἐκ τίνος σέβει;

ὡς μὴ πάλιν γῇ λύματʼ ἐκβάλῃ κλύδων.

Φοίνισσα κώπη ταχύπορος γενήσεται.

καλῶς ἂν εἴη Μενέλεῴ τε πρὸς χάριν.

οὔκουν σὺ χωρὶς τῆσδε δρῶν ἀρκεῖς τάδε;

μητρὸς τόδʼ ἔργον ἢ γυναικὸς ἢ τέκνων.

ταύτης ὁ μόχθος, ὡς λέγεις, θάπτειν πόσιν.

ἐν εὐσεβεῖ γοῦν νόμιμα μὴ κλέπτειν νεκρῶν.

ἴτω· πρὸς ἡμῶν ἄλοχον εὐσεβῆ τρέφειν.

ἐλθὼν δʼ ἐς οἴκους ἐξελοῦ κόσμον νεκρῷ·

καὶ σὲ οὐ κεναῖσι χερσὶ γῆς ἀποστελῶ,

δράσαντα τῇδε πρὸς χάριν· φήμας δʼ ἐμοὶ

ἐσθλὰς ἐνεγκὼν ἀντὶ τῆς ἀχλαινίας

ἐσθῆτα λήψῃ σῖτά θʼ, ὥστε σʼ ἐς πάτραν

ἐλθεῖν, ἐπεὶ νῦν γʼ ἀθλίως ἔχονθʼ ὁρῶ.

σὺ δʼ, ὦ τάλαινα, μὴ ʼπὶ τοῖς ἀνηνύτοις

τρύχουσα σαυτήν — Μενέλεως δʼ ἔχει πότμον,

κοὐκ ἂν δύναιτο ζῆν ὁ κατθανὼν πόσις.

σὸν ἔργον, ὦ νεᾶνι· τὸν παρόντα μὲν

στέργειν πόσιν χρή, τὸν δὲ μηκέτʼ ὄντʼ ἐᾶν·

ἄριστα γάρ σοι ταῦτα πρὸς τὸ τυγχάνον.

ἢν δʼ Ἑλλάδʼ ἔλθω καὶ τύχω σωτηρίας,

παύσω ψόγου σε τοῦ πρίν, ἢν γυνὴ γένῃ

οἵαν γενέσθαι χρή σε σῷ ξυνευνέτῃ.

ἔσται τάδʼ· οὐδὲ μέμψεται πόσις ποτὲ

ἡμῖν· σὺ δʼ αὐτὸς ἐγγὺς ὢν εἴσῃ τάδε.

ἀλλʼ, ὦ τάλας, εἴσελθε καὶ λουτρῶν τύχε

ἐσθῆτά τʼ ἐξάλλαξον. οὐκ ἐς ἀμβολὰς

εὐεργετήσω σʼ· εὐμενέστερον γὰρ ἂν

τῷ φιλτάτῳ μοι Μενέλεῳ τὰ πρόσφορα

δρῴης ἄν, ἡμῶν τυγχάνων οἵων σε χρή.

Ὀρεία ποτὲ δρομάδι κώ-

λῳ μάτηρ θεῶν ἐσύθη ἀνʼ

ὑλάεντα νάπη

ποτάμιόν τε χεῦμʼ ὑδάτων

βαρύβρομόν τε κῦμʼ ἅλιον

πόθῳ τᾶς ἀποιχομένας

ἀρρήτου κούρας.

κρόταλα δὲ βρόμια διαπρύσιον

ἱέντα κέλαδον ἀνεβόα,

θηρῶν ὅτε ζυγίους

ζευξάσᾳ θεᾷ σατίνας

τὰν ἁρπασθεῖσαν κυκλίων

χορῶν ἔξω παρθενίων

μετὰ κούραν, ἀελλόποδες,

ἃ μὲν τόξοις Ἄρτεμις, ἃ δʼ

ἔγχει Γοργῶπις πάνοπλος,

συνείποντο. Ζεὺς δʼ ἑδράνων

αὐγάζων ἐξ οὐρανίων

ἄλλαν μοῖραν ἔκραινε.

δρομαῖον δʼ ὅτε πολυπλάνη-

τον μάτηρ ἔπαυσε πόνον,

μαστεύουσα πόνους

θυγατρὸς ἁρπαγὰς δολίους,

χιονοθρέμμονάς γʼ ἐπέρασʼ

Ἰδαιᾶν Νυμφᾶν σκοπιάς·

ῥίπτει δʼ ἐν πένθει

πέτρινα κατὰ δρία πολυνιφέα·

βροτοῖσι δʼ ἄχλοα πεδία γᾶς

οὐ καρπίζουσʼ ἀρότοις

λαῶν δὲ φθείρει γενεάν·

ποίμναις δʼ οὐχ ἵει θαλερὰς

βοσκὰς εὐφύλλων ἑλίκων,

πόλεων δʼ ἀπέλειπε βίος·

οὐδʼ ἦσαν θεῶν θυσίαι,

βωμοῖς δʼ ἄφλεκτοι πέλανοι·

πηγὰς δʼ ἀμπαύει δροσερὰς

λευκῶν ἐκβάλλειν ὑδάτων

πένθει παιδὸς ἀλάστωρ.

ἐπεὶ δʼ ἔπαυσʼ εἰλαπίνας

θεοῖς βροτείῳ τε γένει,

Ζεὺς μειλίσσων στυγίους

ματρὸς ὀργὰς ἐνέπει·

βᾶτε, σεμναὶ Χάριτες,

ἴτε, τᾷ περὶ παρθένῳ

Δηοῖ θυμωσαμένᾳ

λύπαν ἐξαλλάξατʼ ἀλαλᾷ,

Μοῦσαί θʼ ὕμνοισι χορῶν.

χαλκοῦ δʼ αὐδὰν χθονίαν

τύπανά τʼ ἔλαβε βυρσοτενῆ

καλλίστα τότε πρῶτα μακά-

ρων Κύπρις· γέλασέν τε θεὰ

δέξατό τʼ ἐς χέρας

βαρύβρομον αὐλὸν

τερφθεῖσʼ ἀλαλαγμῷ.

ὧν οὐ θέμις σʼ οὔθʼ ὁσία

ʼπʼύρωσας ἐν θεῶν θαλάμοις,

μῆνιν δʼ ἔσχες μεγάλας

ματρός, ὦ παῖ, θυσίας

οὐ σεβίζουσα θεᾶς.

μέγα τοι δύναται νεβρῶν

παμποίκιλοι στολίδες

κισσοῦ τε στεφθεῖσα χλόα

νάρθηκας εἰς ἱερούς,

ῥόμβου θʼ εἱλισσομένα

κύκλιος ἔνοσις αἰθερία,

βακχεύουσά τʼ ἔθειρα Βρομί-

ῳ καὶ παννυχίδες θεᾶς.

εὖ δέ νιν ἄμασιν

ὑπέρβαλε σελάνα

μορφᾷ μόνον ηὔχεις.

τὰ μὲν κατʼ οἴκους εὐτυχοῦμεν, ὦ φίλαι·

ἡ γὰρ συνεκκλέπτουσα Πρωτέως κόρη

πόσιν παρόντα τὸν ἐμὸν ἱστορουμένη

οὐκ εἶπʼ ἀδελφῷ· κατθανόντα δʼ ἐν χθονὶ

οὔ φησιν αὐγὰς εἰσορᾶν ἐμὴν χάριν.



κάλλιστα δῆτʼ ἀνήρπασʼ ἐν τύχῃ πόσις·

ἃ γὰρ καθήσειν ὅπλʼ ἔμελλεν εἰς ἅλα,

ταῦτʼ ἐμβαλὼν πόρπακι γενναίαν χέρα

αὐτὸς κομίζει δόρυ τε δεξιᾷ λαβών,

ὡς τῷ θανόντι χάριτα δὴ συνεκπονῶν.

προύργου δʼ ἐς ἀλκὴν σῶμʼ ὅπλοις ἠσκήσατο,

ὡς βαρβάρων τρόπαια μυρίων χερὶ

θήσων, ὅταν κωπῆρες ἐσβῶμεν σκάφος,

πέπλους δʼ ἀμείψασʼ ἀντὶ ναυφθόρου στολῆς

ἐγώ νιν ἐξήσκησα, καὶ λουτροῖς χρόα

ἔδωκα, χρόνια νίπτρα ποταμίας δρόσου.

ἀλλʼ, ἐκπερᾷ γὰρ δωμάτων ὁ τοὺς ἐμοὺς

γάμους ἑτοίμους ἐν χεροῖν ἔχειν δοκῶν,

σιγητέον μοι· καὶ σὲ προσποιούμεθα

εὔνουν κρατεῖν τε στόματος, ἢν δυνώμεθα

σωθέντες αὐτοὶ καὶ σὲ συνσῶσαί ποτε.

χωρεῖτʼ ἐφεξῆς, ὡς ἔταξεν ὁ ξένος,

δμῶες, φέροντες ἐνάλια κτερίσματα.

Ἑλένη, σὺ δʼ, ἤν σοι μὴ κακῶς δόξω λέγειν,

πείθου, μένʼ αὐτοῦ· ταὐτὰ γὰρ παροῦσά τε

πράξεις τὸν ἄνδρα τὸν σὸν ἤν τε μὴ παρῇς.

δέδοικα γάρ σε μή τις ἐμπεσὼν πόθος

πείσῃ μεθεῖναι σῶμʼ ἐς οἶδμα πόντιον

τοῦ πρόσθεν ἀνδρὸς χάρισιν ἐκπεπληγμένην·

ἄγαν γὰρ αὐτὸν οὐ παρόνθʼ ὅμως στένεις.

ὦ καινὸς ἡμῖν πόσις, ἀναγκαίως ἔχει

τὰ πρῶτα λέκτρα νυμφικάς θʼ ὁμιλίας

τιμᾶν· ἐγὼ δὲ διὰ τὸ μὲν στέργειν πόσιν

καὶ ξυνθάνοιμʼ ἄν· ἀλλὰ τίς κείνῳ χάρις

ξὺν κατθανόντι κατθανεῖν; ἔα δέ με

αὐτὴν μολοῦσαν ἐντάφια δοῦναι νεκρῷ.

θεοὶ δὲ σοί τε δοῖεν οἷʼ ἐγὼ θέλω,

καὶ τῷ ξένῳ τῷδʼ, ὅτι συνεκπονεῖ τάδε.

ἕξεις δέ μʼ οἵαν χρή σʼ ἔχειν ἐν δώμασι

γυναῖκʼ, ἐπειδὴ Μενέλεων εὐεργετεῖς

κἄμʼ· ἔρχεται γὰρ δή τινʼ ἐς τύχην τάδε.

ὅστις δὲ δώσει ναῦν ἐν ᾗ τάδʼ ἄξομεν,

πρόσταξον, ὡς ἂν τὴν χάριν πλήρη λάβω.

χώρει σὺ καὶ ναῦν τοῖσδε πεντηκόντορον

Σιδωνίαν δὸς κἀρετμῶν ἐπιστάτας.

οὔκουν ὅδʼ ἄρξει ναὸς ὃς κοσμεῖ τάφον;

μάλιστʼ· ἀκούειν τοῦδε χρὴ ναύτας ἐμούς.

αὖθις κέλευσον, ἵνα σαφῶς μάθωσί σου.

αὖθις κελεύω καὶ τρίτον γʼ, εἴ σοι φίλον.

ὄναιο· κἀγὼ τῶν ἐμῶν βουλευμάτων.

μή νυν ἄγαν σὸν δάκρυσιν ἐκτήξῃς χρόα.

ἥδʼ ἡμέρα σοι τὴν ἐμὴν δείξει χάριν.

τὰ τῶν θανόντων οὐδέν, ἀλλʼ ἄλλως πόνος.

ἔστιν τι κἀκεῖ κἀνθάδʼ ὧν ἐγὼ λέγω.

οὐδὲν κακίω Μενέλεώ μʼ ἕξεις πόσιν.

οὐδὲν σὺ μεμπτός· τῆς τύχης με δεῖ μόνον.

ἐν σοὶ τόδʼ, ἢν σὴν εἰς ἔμʼ εὔνοιαν διδῷς.

οὐ νῦν διδαξόμεσθα τοὺς φίλους φιλεῖν.

βούλῃ ξυνεργῶν αὐτὸς ἐκπέμψω στόλον;

ἥκιστα· μὴ δούλευε σοῖς δούλοις, ἄναξ.

ἀλλʼ εἶα· τοὺς μὲν Πελοπιδῶν ἐῶ νόμους·

καθαρὰ γὰρ ἡμῖν δώματʼ· οὐ γὰρ ἐνθάδε

ψυχὴν ἀφῆκε Μενέλεως· ἴτω δέ τις

φράσων ὑπάρχοις τοῖς ἐμοῖς φέρειν γάμων

ἀγάλματʼ οἴκους εἰς ἐμούς· πᾶσαν δὲ χρὴ

γαῖαν βοᾶσθαι μακαρίαις ὑμνῳδίαις

ὑμέναιον Ἑλένης κἀμόν, ὡς ζηλωτὸς ᾖ.

σὺ δʼ, ὦ ξένʼ, ἐλθών, πελαγίους ἐς ἀγκάλας

τῷ τῆσδε πρίν ποτʼ ὄντι δοὺς πόσει τάδε,

πάλιν πρὸς οἴκους σπεῦδʼ ἐμὴν δάμαρτʼ ἔχων,

ὡς τοὺς γάμους τοὺς τῆσδε συνδαίσας ἐμοὶ

στέλλῃ πρὸς οἴκους ἢ μένων εὐδαιμονῇς.

ὦ Ζεῦ, πατήρ τε καὶ σοφὸς κλῄζῃ θεός,

βλέψον πρὸς ἡμᾶς καὶ μετάστησον κακῶν.

ἕλκουσι δʼ ἡμῖν πρὸς λέπας τὰς συμφορὰς

σπουδῇ σύναψαι· κἂν ἄκρᾳ θίγῃς χερί,

ἥξομεν ἵνʼ ἐλθεῖν βουλόμεσθα τῆς τύχης.

ἅλις δὲ μόχθων οὓς ἐμοχθοῦμεν πάρος.

κέκλησθέ μοι, θεοί, πολλά χρήσθʼ ἐμοῦ κλύειν

καὶ λύπρʼ· ὀφείλω δʼ οὐκ ἀεὶ πράσσειν κακῶς,

ὀρθῷ δὲ βῆναι ποδί· μίαν δέ μοι χάριν

δόντες τὸ λοιπὸν εὐτυχῆ με θήσετε.

Φοίνισσα Σιδωνιὰς ὦ

ταχεῖα κώπα, ῥοθίοισι μάτηρ

εἰρεσίας φίλα,

χοραγὲ τῶν καλλιχόρων

δελφίνων, ὅταν αὔραις

πέλαγος ἀνήνεμον ᾖ,

γλαυκὰ δὲ Πόντου θυγάτηρ

Γαλάνεια τάδʼ εἴπῃ·

κατὰ μὲν ἱστία πετάσατʼ αὔ-

ραις λιπόντες εἰναλίαις,

λάβετε δʼ εἰλατίνας πλάτας,

ὦ ναῦται, ναῦται,

πέμποντες εὐλιμένους

Περσείων οἴκων Ἑλέναν ἐπʼ ἀκτάς.

ἦ που κόρας ἂν ποταμοῦ

παρʼ οἶδμα Λευκιππίδας ἢ πρὸ ναοῦ

Παλλάδος ἂν λάβοις

χρόνῳ ξυνελθοῦσα χοροῖς

ἢ κώμοις Ὑακίνθου

νύχιον ἐς εὐφροσύναν,

ὃν ἐξαμιλλησάμενος

τροχῷ τέρμονα δίσκου

ἔκανε Φοῖβος, τᾷ Λακαί-

νᾳ γᾷ βούθυτον ἁμέραν·

ὁ Διὸς δʼ εἶπε σέβειν γόνος·

μόσχον θʼ, ἃν οἴκοις

ἔλειπες, Ἑρμιόναν,

ἇς οὔπω πεῦκαι πρὸ γάμων ἔλαμψαν.

διʼ ἀέρος εἴθε ποτανοὶ

γενοίμεσθʼ ᾇ Λιβύας

οἰωνοὶ στοχάδες

ὄμβρον λιποῦσαι χειμέριον

νίσονται πρεσβυτάτᾳ

σύριγγι πειθόμεναι

ποιμένος, ὃς ἄβροχα πεδία καρποφόρα τε γᾶς

ἐπιπετόμενος ἰαχεῖ.

ὦ πταναὶ δολιχαύχενες,

σύννομοι νεφέων δρόμου,

βᾶτε Πλειάδας ὑπὸ μέσας

ὠρίωνά τʼ ἐννύχιον·

καρύξατʼ ἀγγελίαν,

Εὐρώταν ἐφεζόμεναι,

Μενέλεως ὅτι Δαρδάνου

πόλιν ἑλὼν δόμον ἥξει.

μόλοιτέ ποθʼ ἵππιον οἶμον

διʼ αἰθέρος ἱέμενοι

παῖδες Τυνδαρίδαι,

λαμπρῶν ἄστρων ὑπʼ ἀέλλαισιν·

οἳ ναίετʼ οὐράνιοι,

σωτῆρες τᾶς Ἑλένας,

γλαυκὸν ἔπιτʼ οἶδμα κυανόχροά τε κυμάτων

ῥόθια πολιὰ θαλάσσας,

ναύταις εὐαεῖς ἀνέμων

πέμποντες Διόθεν πνοάς·

δύσκλειαν δʼ ἀπὸ συγγόνου

βάλετε βαρβάρων λεχέων,

ἃν Ἰδαίων ἐρίδων

ποιναθεῖσʼ ἐκτήσατο, γᾶν

οὐκ ἐλθοῦσά ποτʼ Ἰλίου

Φοιβείους ἐπὶ πύργους.

ἄναξ, τὰ κάκιστʼ ἐν δόμοις εὑρήκαμεν·

ὡς καίνʼ ἀκούσῃ πήματʼ ἐξ ἐμοῦ τάχα.

τί δʼ ἔστιν;

ἄλλης ἐκπόνει μνηστεύματα

γυναικός· Ἑλένη γὰρ βέβηκʼ ἔξω χθονός.

πτεροῖσιν ἀρθεῖσʼ ἢ πεδοστιβεῖ ποδί;

Μενέλαος αὐτὴν ἐκπεπόρθμευται χθονός,

ὃς αὐτὸς αὑτὸν ἦλθεν ἀγγέλλων θανεῖν.

ὦ δεινὰ λέξας· τίς δέ νιν ναυκληρία

ἐκ τῆσδʼ ἀπῆρε χθονός; ἄπιστα γὰρ λέγεις.

ἥν γε ξένῳ δίδως σύ· τούς τε σοὺς ἔχων

ναύτας βέβηκεν, ὡς ἂν ἐν βραχεῖ μάθῃς.

πῶς; εἰδέναι πρόθυμος· οὐ γὰρ ἐλπίδων

ἔσω βέβηκα μίαν ὑπερδραμεῖν χέρα

τοσούσδε ναύτας, ὧν ἀπεστάλης μέτα.

ἐπεὶ λιποῦσα τούσδε βασιλείους δόμους

ἡ τοῦ Διὸς παῖς πρὸς θάλασσαν ἐστάλη

σοφώταθʼ ἁβρὸν πόδα τιθεῖσʼ ἀνέστενε

πόσιν πέλας παρόντα κοὐ τεθνηκότα.

ὡς δʼ ἤλθομεν σῶν περίβολον νεωρίων,

Σιδωνίαν ναῦν πρωτόπλουν καθείλκομεν

ζυγῶν τε πεντήκοντα κἀρετμῶν μέτρα

ἔχουσαν. ἔργου δʼ ἔργον ἐξημείβετο·

ὃ μὲν γὰρ ἱστόν, ὃ δὲ πλάτην καθίσατο

ταρσόν τε χειρί, λευκά θʼ ἱστίʼ εἰς ἓν ἦν

πηδάλιά τε ζεύγλαισι παρακαθίετο.

κἀν τῷδε μόχθῳ, τοῦτʼ ἄρα σκοπούμενοι,

Ἕλληνες ἄνδρες Μενέλεῳ ξυνέμποροι

προσῆλθον ἀκταῖς ναυφθόροις ἠσθημένοι

πέπλοισιν, εὐειδεῖς μέν, αὐχμηροὶ δʼ ὁρᾶν.

ἰδὼν δέ νιν παρόντας Ἀτρέως γόνος

προσεῖπε δόλιον οἶκτον ἐς μέσον φέρων·

ὦ τλήμονες, πῶς ἐκ τίνος νεώς ποτε

Ἀχαιίδος θραύσαντες ἥκετε σκάφος;

ἆρʼ Ἀτρέως παῖδʼ ὀλόμενον συνθάπτετε,

ὃν Τυνδαρὶς παῖς ἥδʼ ἀπόντα κενοταφεῖ;

οἳ δʼ ἐκβαλόντες δάκρυα ποιητῷ τρόπῳ,

ἐς ναῦν ἐχώρουν Μενέλεῳ ποντίσματα

φέροντες. ἡμῖν δʼ ἦν μὲν ἥδʼ ὑποψία

λόγος τʼ ἐν ἀλλήλοισι, τῶν ἐπεσβατῶν

ὡς πλῆθος εἴη· διεσιωπῶμεν δʼ ὅμως

τοὺς σοὺς λόγους σῴζοντες· ἄρχειν γὰρ νεὼς

ξένον κελεύσας πάντα συνέχεας τάδε.

καὶ τἄλλα μὲν δὴ ῥᾳδίως ἔσω νεὼς

ἐθέμεθα κουφίζοντα· ταύρειος δὲ ποὺς

οὐκ ἤθελʼ ὀρθὸς σανίδα προσβῆναι κάτα,

ἀλλʼ ἐξεβρυχᾶτʼ ὄμμʼ ἀναστρέφων κύκλῳ

κυρτῶν τε νῶτα κἀς κέρας παρεμβλέπων

μὴ θιγγάνειν ἀπεῖργεν. ὁ δʼ Ἑλένης πόσις

ἐκάλεσεν· ὦ πέρσαντες Ἰλίου πόλιν,

οὐκ εἶʼ ἀναρπάσαντες Ἑλλήνων νόμῳ

νεανίαις ὤμοισι ταύρειον δέμας

ἐς πρῷραν ἐμβαλεῖτε, φάσγανόν θʼ ἅμα

πρόχειρον ὤσει σφάγια τῷ τεθνηκότι;

οἳ δʼ ἐς κέλευσμʼ ἐλθόντες ἐξανήρπασαν

ταῦρον φέροντές τʼ εἰσέθεντο σέλματα.

μονάμπυκον δὲ Μενέλεως ψήχων δέρην

μέτωπά τʼ ἐξέπεισεν ἐσβῆναι δόρυ.

τέλος δʼ, ἐπειδὴ ναῦς τὰ πάντʼ ἐδέξατο,

πλήσασα κλιμακτῆρας εὐσφύρῳ ποδί

Ἑλένη καθέζετʼ ἐν μέσοις ἑδωλίοις,

ὅ τʼ οὐκέτʼ ὢν λόγοισι Μενέλεως πέλας·

ἄλλοι δὲ τοίχους δεξιοὺς λαιούς τʼ ἴσοι

ἀνὴρ παρʼ ἄνδρʼ ἕζονθʼ, ὑφʼ εἵμασι ξίφη

λαθραῖʼ ἔχοντες, ῥόθιά τʼ ἐξεπίμπλατο

βοῆς κελευστοῦ φθέγμαθʼ ὡς ἠκούσαμεν.

ἐπεὶ δὲ γαίας ἦμεν οὔτʼ ἄγαν πρόσω

οὔτʼ ἐγγύς, οὕτως ἤρετʼ οἰάκων φύλαξ·

ἔτʼ, ὦ ξένʼ, ἐς τὸ πρόσθεν — ἢ καλῶς ἔχει —

πλεύσωμεν; ἀρχαὶ γὰρ νεὼς μέλουσι σοί.

ὃ δʼ εἶφʼ· ἅλις μοι. δεξιᾷ δʼ ἑλὼν ξίφος

ἐς πρῷραν εἷρπε κἀπὶ ταυρείῳ σφαγῇ

σταθεὶς νεκρῶν μὲν οὐδενὸς μνήμην ἔχων,

τέμνων δὲ λαιμὸν ηὔχετʼ· ὦ ναίων ἅλα

πόντιε Πόσειδον Νηρέως θʼ ἁγναὶ κόραι,

σώσατέ μʼ ἐπʼ ἀκτὰς Ναυπλίας δάμαρτά τε

ἄσυλον ἐκ γῆς. αἵματος δʼ ἀπορροαὶ

ἐς οἶδμʼ ἐσηκόντιζον οὔριοι ξένῳ.

καί τις τόδʼ εἶπε· δόλιος ἡ ναυκληρία.

πάλιν πλέωμεν· δεξιὰν κέλευε σύ,

σὺ δὲ στρέφʼ οἴακʼ. ἐκ δὲ ταυρείου φόνου

Ἀτρέως σταθεὶς παῖς ἀνεβόησε συμμάχους·

τί μέλλετʼ, ὦ γῆς Ἑλλάδος λωτίσματα,

σφάζειν φονεύειν βαρβάρους νεώς τʼ ἄπο

ῥίπτειν ἐς οἶδμα; ναυβάταις δὲ τοῖσι σοῖς

βοᾷ κελευστὴς τὴν ἐναντίαν ὄπα·

οὐκ εἶʼ ὃ μέν τις λοῖσθον ἀρεῖται δόρυ,

ὃ δὲ ζύγʼ ἄξας, ὃ δʼ ἀφελὼν σκαλμοῦ πλάτην

καθαιματώσει κρᾶτα πολεμίων ξένων;

ὀρθοὶ δʼ ἀνῇξαν πάντες, οἳ μὲν ἐν χεροῖν

κορμοὺς ἔχοντες ναυτικούς, οἳ δὲ ξίφη·

φόνῳ δὲ ναῦς ἐρρεῖτο. παρακέλευσμα δʼ ἦν

πρύμνηθεν Ἑλένης· ποῦ τὸ Τρωικὸν κλέος;

δείξατε πρὸς ἄνδρας βαρβάρους· σπουδῆς δʼ ὕπο

ἔπιπτον, οἳ δʼ ὠρθοῦντο, τοὺς δὲ κειμένους

νεκροὺς ἂν εἶδες. Μενέλεως δʼ ἔχων ὅπλα,

ὅποι νοσοῖεν ξύμμαχοι κατασκοπῶν,

ταύτῃ προσῆγε χειρὶ δεξιᾷ ξίφος,

ὥστʼ ἐκκολυμβᾶν ναός, ἠρήμωσε δὲ

σῶν ναυβατῶν ἐρετμά. ἐπʼ οἰάκων δὲ βὰς

ἄνακτʼ ἐς Ἑλλάδʼ εἶπεν εὐθύνειν δόρυ.

οἳ δʼ ἱστὸν ᾖρον, οὔριαι δʼ ἧκον πνοαί.

βεβᾶσι δʼ ἐκ γῆς. διαφυγὼν δʼ ἐγὼ φόνον

καθῆκʼ ἐμαυτὸν εἰς ἅλʼ ἄγκυραν πάρα·

ἤδη δὲ κάμνονθʼ ὁρμιατόνων μέ τις

ἀνείλετʼ, ἐς δὲ γαῖαν ἐξέβησέ σοι

τάδʼ ἀγγελοῦντα. σώφρονος δʼ ἀπιστίας

οὐκ ἔστιν οὐδὲν χρησιμώτερον βροτοῖς.

οὐκ ἄν ποτʼ ηὔχουν οὔτε σʼ οὔθʼ ἡμᾶς λαθεῖν

Μενέλαον, ὦναξ, ὡς ἐλάνθανεν παρών.

ὦ γυναικείαις τέχναισιν αἱρεθεὶς ἐγὼ τάλας·

ἐκπεφεύγασιν γάμοι με. κεἰ μὲν ἦν ἁλώσιμος

ναῦς διώγμασιν, πονήσας εἷλον ἂν τάχα ξένους·

νῦν δὲ τὴν προδοῦσαν ἡμᾶς τεισόμεσθα σύγγονον,

ἥτις ἐν δόμοις ὁρῶσα Μενέλεων οὐκ εἶπέ μοι.

τοιγὰρ οὔποτʼ ἄλλον ἄνδρα ψεύσεται μαντεύμασιν.

οὗτος ὤ, ποῖ σὸν πόδʼ αἴρεις, δέσποτʼ, ἐς ποῖον φόνον;

οἷπερ ἡ δίκη κελεύει με· ἀλλʼ ἀφίστασʼ ἐκποδών.

οὐκ ἀφήσομαι πέπλων σῶν· μεγάλα γὰρ σπεύδεις κακά.

ἀλλὰ δεσποτῶν κρατήσεις δοῦλος ὤν;

φρονῶ γὰρ εὖ.

οὐκ ἔμοιγʼ, εἰ μή μʼ ἐάσεις —

οὐ μὲν οὖν σʼ ἐάσομεν.

σύγγονον κτανεῖν κακίστην —

εὐσεβεστάτην μὲν οὖν.

ἥ με προύδωκεν —

καλήν γε προδοσίαν, δίκαια δρᾶν.

τἀμὰ λέκτρʼ ἄλλῳ διδοῦσα.

τοῖς γε κυριωτέροις.

κύριος δὲ τῶν ἐμῶν τίς;

ὃς ἔλαβεν πατρὸς πάρα.

ἀλλʼ ἔδωκεν ἡ τύχη μοι.

τὸ δὲ χρεὼν ἀφείλετο.

οὐ σὲ τἀμὰ χρὴ δικάζειν.

ἤν γε βελτίω λέγω.

ἀρχόμεσθʼ ἄρʼ, οὐ κρατοῦμεν.

ὅσια δρᾶν, τὰ δʼ ἔκδικʼ οὔ.

κατθανεῖν ἐρᾶν ἔοικας.

κτεῖνε· σύγγονον δὲ σὴν

οὐ κτενεῖς ἡμῶν ἑκόντων, ἀλλʼ ἔμε· ὡς πρὸ δεσποτῶν

τοῖσι γενναίοισι δούλοις εὐκλεέστατον θανεῖν.

ἐπίσχες ὀργὰς αἷσιν οὐκ ὀρθῶς φέρῃ,

Θεοκλύμενε, γαίας τῆσδʼ ἄναξ· δισσοὶ δέ σε

Διόσκοροι καλοῦμεν, οὓς Λήδα ποτὲ

ἔτικτεν Ἑλένην θʼ, ἣ πέφευγε σοὺς δόμους·

οὐ γὰρ πεπρωμένοισιν ὀργίζῃ γάμοις,

οὐδʼ ἡ θεᾶς Νηρῇδος ἔκγονος κόρη

ἀδικεῖ σʼ ἀδελφὴ Θεονόη, τὰ τῶν θεῶν

τιμῶσα πατρός τʼ ἐνδίκους ἐπιστολάς.

ἐς μὲν γὰρ αἰεὶ τὸν παρόντα νῦν χρόνον

κείνην κατοικεῖν σοῖσιν ἐν δόμοις ἐχρῆν·

ἐπεὶ δὲ Τροίας ἐξανεστάθη βάθρα,

καὶ τοῖς θεοῖς παρέσχε τοὔνομʼ, οὐκέτι·

ἐν τοῖσι δʼ αὑτῆς δεῖ νιν ἐζεῦχθαι γάμοις

ἐλθεῖν τʼ ἐς οἴκους καὶ συνοικῆσαι πόσει.

ἀλλʼ ἴσχε μὲν σῆς συγγόνου μέλαν ξίφος,

νόμιζε δʼ αὐτὴν σωφρόνως πράσσειν τάδε.

πάλαι δʼ ἀδελφὴν κἂν πρὶν ἐξεσώσαμεν,

ἐπείπερ ἡμᾶς Ζεὺς ἐποίησεν θεούς·

ἀλλʼ ἥσσονʼ ἦμεν τοῦ πεπρωμένου θʼ ἅμα

καὶ τῶν θεῶν, οἷς ταῦτʼ ἔδοξεν ὧδʼ ἔχειν.

σοὶ μὲν τάδʼ αὐδῶ, συγγόνῳ δʼ ἐμῇ λέγω·

πλεῖ ξὺν πόσει σῷ· πνεῦμα δʼ ἕξετʼ οὔριον·

σωτῆρε δʼ ἡμεῖς σὼ κασιγνήτω διπλῶ

πόντον παριππεύοντε πέμψομεν πάτραν.

ὅταν δὲ κάμψῃς καὶ τελευτήσῃς βίον,

θεὸς κεκλήσῃ καὶ Διοσκόρων μέτα

σπονδῶν μεθέξεις ξένιά τʼ ἀνθρώπων πάρα

ἕξεις μεθʼ ἡμῶν· Ζεὺς γὰρ ὧδε βούλεται.

οὗ δʼ ὥρισέν σοι πρῶτα Μαιάδος τόκος,

Σπάρτης ἀπάρας, τὸν κατʼ οὐρανὸν δρόμον,

κλέψας δέμας σὸν μὴ Πάρις γήμειέ σε,

— φρουρὸν παρʼ Ἀκτὴν τεταμένην νῆσον λέγω —

Ἑλένη τὸ λοιπὸν ἐν βροτοῖς κεκλήσεται,

ἐπεὶ κλοπαίαν σʼ ἐκ δόμων ἐδέξατο.

καὶ τῷ πλανήτῃ Μενέλεῳ θεῶν πάρα

μακάρων κατοικεῖν νῆσόν ἐστι μόρσιμον·

τοὺς εὐγενεῖς γὰρ οὐ στυγοῦσι δαίμονες,

τῶν δʼ ἀναριθμήτων μᾶλλόν εἰσιν οἱ πόνοι.

ὦ παῖδε Λήδας καὶ Διός, τὰ μὲν πάρος

νείκη μεθήσω σφῶν κασιγνήτης πέρι·

ἐγὼ δʼ ἀδελφὴν οὐκέτʼ ἂν κτάνοιμʼ ἐμήν.

κείνη δʼ ἴτω πρὸς οἶκον, εἰ θεοῖς δοκεῖ.

ἴστον δʼ ἀρίστης σωφρονεστάτης θʼ ἅμα

γεγῶτʼ ἀδελφῆς ὁμογενοῦς ἀφʼ αἵματος.

καὶ χαίρεθʼ Ἑλένης οὕνεκʼ εὐγενεστάτης

γνώμης, ὃ πολλαῖς ἐν γυναιξὶν οὐκ ἔνι.

πολλαὶ μορφαὶ τῶν δαιμονίων,

πολλὰ δʼ ἀέλπτως κραίνουσι θεοί·

καὶ τὰ δοκηθέντʼ οὐκ ἐτελέσθη,

τῶν δʼ ἀδοκήτων πόρον ηὗρε θεός.

τοιόνδʼ ἀπέβη τόδε πρᾶγμα.