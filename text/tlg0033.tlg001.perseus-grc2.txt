ἄριστον μὲν ὕδωρ, ὁ δὲ χρυσὸς αἰθόμενον πῦρ

ἅτε διαπρέπει νυκτὶ μεγάνορος ἔξοχα πλούτου·

εἰ δʼ ἄεθλα γαρύεν

ἔλδεαι, φίλον ἦτορ,

μηκέθʼ ἁλίου σκόπει

ἄλλο θαλπνότερον ἐν ἁμέρᾳ φαεννὸν ἄστρον ἐρήμας διʼ αἰθέρος,

μηδʼ Ὀλυμπίας ἀγῶνα φέρτερον αὐδάσομεν·

ὅθεν ὁ πολύφατος ὕμνος ἀμφιβάλλεται

σοφῶν μητίεσσι, κελαδεῖν

Κρόνου παῖδʼ ἐς ἀφνεὰν ἱκομένους

μάκαιραν Ἱέρωνος ἑστίαν,

θεμιστεῖον ὃς ἀμφέπει σκᾶπτον ἐν πολυμάλῳ

Σικελίᾳ, δρέπων μὲν κορυφὰς ἀρετᾶν ἄπο πασᾶν,

ἀγλαΐζεται δὲ καὶ

μουσικᾶς ἐν ἀώτῳ,

οἷα παίζομεν φίλαν

ἄνδρες ἀμφὶ θαμὰ τράπεζαν. ἀλλὰ Δωρίαν ἀπὸ φόρμιγγα πασσάλου

λάμβανʼ, εἴ τί τοι Πίσας τε καὶ Φερενίκου χάρις

νόον ὑπὸ γλυκυτάταις ἔθηκε φροντίσιν,

ὅτε παρʼ Ἀλφεῷ σύτο, δέμας

ἀκέντητον ἐν δρόμοισι παρέχων,

κράτει δὲ προσέμιξε δεσπόταν,

Συρακόσιον ἱπποχάρμαν βασιλῆα. λάμπει δέ οἱ κλέος

ἐν εὐάνορι Λυδοῦ Πέλοπος ἀποικίᾳ·

τοῦ μεγασθενὴς ἐράσσατο γαιάοχος

Ποσειδᾶν, ἐπεί νιν καθαροῦ λέβητος ἔξελε Κλωθὼ

ἐλέφαντι φαίδιμον ὦμον κεκαδμένον.

ἦ θαυματὰ πολλά, καί πού τι καὶ βροτῶν φάτις ὑπὲρ τὸν ἀλαθῆ λόγον

δεδαιδαλμένοι ψεύδεσι ποικίλοις ἐξαπατῶντι μῦθοι

Χάρις δʼ, ἅπερ ἅπαντα τεύχει τὰ μείλιχα θνατοῖς,

ἐπιφέροισα τιμὰν καὶ ἄπιστον ἐμήσατο πιστὸν

ἔμμεναι τὸ πολλάκις·

ἁμέραι δʼ ἐπίλοιποι

μάρτυρες σοφώτατοι.

ἔστι δʼ ἀνδρὶ φάμεν ἐοικὸς ἀμφὶ δαιμόνων καλά· μείων γὰρ αἰτία.

υἱὲ Ταντάλου, σὲ δʼ, ἀντία προτέρων, φθέγξομαι,

ὁπότʼ ἐκάλεσε πατὴρ τὸν εὐνομώτατον

ἐς ἔρανον φίλαν τε Σίπυλον,

ἀμοιβαῖα θεοῖσι δεῖπνα παρέχων,

τότʼ Ἀγλαοτρίαιναν ἁρπάσαι

δαμέντα φρένας ἱμέρῳ χρυσέαισί τʼ ἀνʼ ἵπποις

ὕπατον εὐρυτίμου ποτὶ δῶμα Διὸς μεταβᾶσαι,

ἔνθα δευτέρῳ χρόνῳ

ἦλθε καὶ Γανυμήδης

Ζηνὶ τωὔτʼ ἐπὶ χρέος.

ὡς δʼ ἄφαντος ἔπελες, οὐδὲ ματρὶ πολλὰ μαιόμενοι φῶτες ἄγαγον,

ἔννεπε κρυφᾶ τις αὐτίκα φθονερῶν γειτόνων,

ὕδατος ὅτι σε πυρὶ ζέοισαν εἰς ἀκμὰν

μαχαίρᾳ τάμον κάτα μέλη,

τραπέζαισί τʼ, ἀμφὶ δεύτατα, κρεῶν

σέθεν διεδάσαντο καὶ φάγον.

ἐμοὶ δʼ ἄπορα γαστρίμαργον μακάρων τινʼ εἰπεῖν. ἀφίσταμαι.

ἀκέρδεια λέλογχεν θαμινὰ κακαγόρους.

εἰ δὲ δή τινʼ ἄνδρα θνατὸν Ὀλύμπου σκοποὶ

ἐτίμασαν, ἦν Τάνταλος οὗτος· ἀλλὰ γὰρ καταπέψαι

μέγαν ὄλβον οὐκ ἐδυνάσθη, κόρῳ δʼ ἕλεν

ἄταν ὑπέροπλον, ἅν οἱ πατὴρ ὑπερκρέμασε καρτερὸν αὐτῷ λίθον,

τὸν αἰεὶ μενοινῶν κεφαλᾶς βαλεῖν εὐφροσύνας ἀλᾶται.

ἔχει δʼ ἀπάλαμον βίον τοῦτον ἐμπεδόμοχθον,

μετὰ τριῶν τέταρτον πόνον, ἀθανάτων ὅτι κλέψαις

ἁλίκεσσι συμπόταις

νέκταρ ἀμβροσίαν τε

δῶκεν, οἷσιν ἄφθιτον

θῆκαν. εἰ δὲ θεὸν ἀνήρ τις ἔλπεταί τι λαθέμεν ἔρδων, ἁμαρτάνει.

τοὔνεκα προῆκαν υἱὸν ἀθάνατοί οἱ πάλιν

μετὰ τὸ ταχύποτμον αὖτις ἀνέρων ἔθνος.

πρὸς εὐάνθεμον δʼ ὅτε φυὰν

λάχναι νιν μέλαν γένειον ἔρεφον.

ἑτοῖμον ἀνεφρόντισεν γάμον

Πισάτα παρὰ πατρὸς εὔδοξον Ἱπποδάμειαν

σχεθέμεν. ἐγγὺς ἐλθὼν πολιᾶς ἁλὸς οἶος ἐν ὄρφνᾳ

ἄπυεν βαρύκτυπον

Εὐτρίαιναν· ὁ δʼ αὐτῷ

πὰρ ποδὶ σχεδὸν φάνη.

τῷ μὲν εἶπε· φίλια δῶρα Κυπρίας ἄγʼ εἴ τι, Ποσείδαον, ἐς χάριν

τέλλεται, πέδασον ἔγχος Οἰνομάου χάλκεον,

ἐμὲ δʼ ἐπὶ ταχυτάτων πόρευσον ἁρμάτων

ἐς Ἆλιν, κράτει δὲ πέλασον.

ἐπεὶ τρεῖς τε καὶ δέκʼ ἄνδρας ὀλέσαις

ἐρῶντας ἀναβάλλεται γάμον

θυγατρός. ὁ μέγας δὲ κίνδυνος ἄναλκιν οὐ φῶτα λαμβάνει.

θανεῖν δʼ οἷσιν ἀνάγκα, τί κέ τις ἀνώνυμον

γῆρας ἐν σκότῳ καθήμενος ἕψοι μάταν,

ἁπάντων καλῶν ἄμμορος; ἀλλʼ ἐμοὶ μὲν οὗτος ἄεθλος

ὑποκείσεται· τὺ δὲ πρᾶξιν φίλαν δίδοι.

ὣς ἔννεπεν· οὐδʼ ἀκράντοις ἐφάψατʼ ὦν ἔπεσι. τὸν μὲν ἀγάλλων θεὸς

ἔδωκεν δίφρον τε χρύσεον πτεροῖσίν τʼ ἀκάμαντας ἵππους.

ἕλεν δʼ Οἰνομάου βίαν παρθένον τε σύνευνον·

τέκε τε λαγέτας ἓξ ἀρεταῖσι μεμαότας υἱούς.

νῦν δʼ ἐν αἱμακουρίαις

ἀγλααῖσι μέμικται,

Ἀλφεοῦ πόρῳ κλιθείς,

τύμβον ἀμφίπολον ἔχων πολυξενωτάτῳ παρὰ βωμῷ. τὸ δὲ κλέος

τηλόθεν δέδορκε τᾶν Ὀλυμπιάδων ἐν δρόμοις

Πέλοπος, ἵνα ταχυτὰς ποδῶν ἐρίζεται

ἀκμαί τʼ ἰσχύος θρασύπονοι·

ὁ νικῶν δὲ λοιπὸν ἀμφὶ βίοτον

ἔχει μελιτόεσσαν εὐδίαν

ἀέθλων γʼ ἕνεκεν. τὸ δʼ αἰεὶ παράμερον ἐσλὸν

ὕπατον ἔρχεται παντὶ βροτῶν. ἐμὲ δὲ στεφανῶσαι

κεῖνον ἱππίῳ νόμῳ

Αἰοληΐδι μολπᾷ

χρή· πέποιθα δὲ ξένον

μή τινʼ, ἀμφότερα καλῶν τε ἴδριν ἁμᾷ καὶ δύναμιν κυριώτερον,

τῶν γε νῦν κλυταῖσι δαιδαλωσέμεν ὕμνων πτυχαῖς.

θεὸς ἐπίτροπος ἐὼν τεαῖσι μήδεται

ἔχων τοῦτο κᾶδος, Ἱέρων,

μερίμναισιν· εἰ δὲ μὴ ταχὺ λίποι,

ἔτι γλυκυτέραν κεν ἔλπομαι

σὺν ἅρματι θοῷ κλεΐξειν, ἐπίκουρον εὑρὼν ὁδὸν λόγων

παρʼ εὐδείελον ἐλθὼν Κρόνιον. ἐμοὶ μὲν ὦν

Μοῖσα καρτερώτατον βέλος ἀλκᾷ τρέφει·

ἐπʼ ἄλλοισι δʼ ἄλλοι μεγάλοι. τὸ δʼ ἔσχατον

κορυφοῦται βασιλεῦσι. μηκέτι πάπταινε πόρσιον.

εἴη σέ τε τοῦτον ὑψοῦ χρόνον πατεῖν, ἐμέ τε τοσσάδε νικαφόροις

ὁμιλεῖν, πρόφαντον σοφίᾳ καθʼ Ἕλλανας ἐόντα παντᾷ.

ἀναξιφόρμιγγες ὕμνοι,

τίνα θεόν, τίνʼ ἥρωα, τίνα δʼ ἄνδρα κελαδήσομεν;

ἤτοι Πίσα μὲν Διός· Ὀλυμπιάδα δʼ ἔστασεν Ἡρακλέης

ἀκρόθινα πολέμου·

Θήρωνα δὲ τετραορίας ἕνεκα νικαφόρου

γεγωνητέον, ὄπι δίκαιον ξένων, ἔρεισμʼ Ἀκράγαντος,

εὐωνύμων τε πατέρων ἄωτον ὀρθόπολιν·

καμόντες οἳ πολλὰ θυμῷ

ἱερὸν ἔσχον οἴκημα ποταμοῦ, Σικελίας τʼ ἔσαν

ὀφθαλμός, αἰὼν δʼ ἔφεπε μόρσιμος, πλοῦτόν τε καὶ χάριν ἄγων

γνησίαις ἐπʼ ἀρεταῖς.

ἀλλʼ ὦ Κρόνιε παῖ Ῥέας, ἕδος Ὀλύμπου νέμων

ἀέθλων τε κορυφὰν πόρον τʼ Ἀλφεοῦ, ἰανθεὶς ἀοιδαῖς

εὔφρων ἄρουραν ἔτι πατρίαν σφίσιν κόμισον

λοιπῷ γένει. τῶν δὲ πεπραγμένων

ἐν δίκᾳ τε καὶ παρὰ δίκαν, ἀποίητον οὐδʼ ἂν

χρόνος ὁ πάντων πατὴρ δύναιτο θέμεν ἔργων τέλος·

λάθα δὲ πότμῳ σὺν εὐδαίμονι γένοιτʼ ἄν.

ἐσλῶν γὰρ ὑπὸ χαρμάτων πῆμα θνάσκει

παλίγκοτον δαμασθέν,

ὅταν θεοῦ Μοῖρα πέμπῃ

ἀνεκὰς ὄλβον ὑψηλόν. ἕπεται δὲ λόγος εὐθρόνοις

Κάδμοιο κούραις, ἔπαθον αἳ μεγάλα, πένθος δʼ ἐπίτνει βαρὺ

κρεσσόνων πρὸς ἀγαθῶν.

ζώει μὲν ἐν Ὀλυμπίοις ἀποθανοῖσα βρόμῳ

κεραυνοῦ τανυέθειρα Σεμέλα, φιλεῖ δέ νιν Παλλὰς αἰεί,

καὶ Ζεὺς πατὴρ μάλα, φιλεῖ δὲ παῖς ὁ κισσοφόρος·

λέγοντι δʼ ἐν καὶ θαλάσσᾳ

μετὰ κόραισι Νηρῆος ἁλίαις βίοτον ἄφθιτον

Ἰνοῖ τετάχθαι τὸν ὅλον ἀμφὶ χρόνον. ἤτοι βροτῶν γε κέκριται

πεῖρας οὔ τι θανάτου,

οὐδʼ ἡσύχιμον ἁμέραν ὁπότε, παῖδʼ ἁλίου,

ἀτειρεῖ σὺν ἀγαθῷ τελευτάσομεν· ῥοαὶ δʼ ἄλλοτʼ ἄλλαι

εὐθυμιᾶν τε μετὰ καὶ πόνων ἐς ἄνδρας ἔβαν.

οὕτω δὲ Μοῖρʼ, ἅ τε πατρώιον

τῶνδʼ ἔχει τὸν εὔφρονα πότμον, θεόρτῳ σὺν ὄλβῳ

ἐπί τι καὶ πῆμʼ ἄγει παλιντράπελον ἄλλῳ χρόνῳ·

ἐξ οὗπερ ἔκτεινε Λᾷον μόριμος υἱὸς

συναντόμενος, ἐν δὲ Πυθῶνι χρησθὲν

παλαίφατον τέλεσσεν.

ἰδοῖσα δʼ ὀξεῖʼ Ἐριννὺς

ἔπεφνέ οἱ σὺν ἀλλαλοφονίᾳ γένος ἀρήιον·

λείφθη δὲ Θέρσανδρος ἐριπέντι Πολυνείκει, νέοις ἐν ἀέθλοις

ἐν μάχαις τε πολέμου

τιμώμενος, Ἀδραστιδᾶν θάλος ἀρωγὸν δόμοις·

ὅθεν σπέρματος ἔχοντα ῥίζαν, πρέπει τὸν Αἰνησιδάμου

ἐγκωμίων τε μελέων λυρᾶν τε τυγχανέμεν.

Ὀλυμπίᾳ μὲν γὰρ αὐτὸς

γέρας ἔδεκτο, Πυθῶνι δʼ ὁμόκλαρον ἐς ἀδελφεὸν

Ἰσθμοῖ τε κοιναὶ Χάριτες ἄνθεα τεθρίππων δυωδεκαδρόμων

ἄγαγον. τὸ δὲ τυχεῖν

πειρώμενον ἀγωνίας παραλύει δυσφρονᾶν.

ὁ μὰν πλοῦτος ἀρεταῖς δεδαιδαλμένος φέρει τῶν τε καὶ τῶν

καιρόν, βαθεῖαν ὑπέχων μέριμναν ἀγροτέραν,

ἀστὴρ ἀρίζηλος, ἐτήτυμον

ἀνδρὶ φέγγος· εἰ δέ νιν ἔχων τις οἶδεν τὸ μέλλον,

ὅτι θανόντων μὲν ἐνθάδʼ αὐτίκʼ ἀπάλαμνοι φρένες

ποινὰς ἔτισαν, τὰ δʼ ἐν τᾷδε Διὸς ἀρχᾷ

ἀλιτρὰ κατὰ γᾶς δικάζει τις ἐχθρᾷ

λόγον φράσαις ἀνάγκᾳ·

ἴσαις δὲ νύκτεσσιν αἰεί,

ἴσαις δʼ ἐν ἁμέραις ἅλιον ἔχοντες, ἀπονέστερον

ἐσλοὶ δέκονται βίοτον, οὐ χθόνα ταράσσοντες ἐν χερὸς ἀκμᾷ

οὐδὲ πόντιον ὕδωρ

κεινὰν παρὰ δίαιταν· ἀλλὰ παρὰ μὲν τιμίοις

θεῶν, οἵτινες ἔχαιρον εὐορκίαις, ἄδακρυν νέμονται

αἰῶνα· τοὶ δʼ ἀπροσόρατον ὀκχέοντι πόνον

ὅσοι δʼ ἐτόλμασαν ἐστρὶς

ἑκατέρωθι μείναντες ἀπὸ πάμπαν ἀδίκων ἔχειν

ψυχάν, ἔτειλαν Διὸς ὁδὸν παρὰ Κρόνου τύρσιν· ἔνθα μακάρων

νᾶσος ὠκεανίδες

αὖραι περιπνέοισιν, ἄνθεμα δὲ χρυσοῦ φλέγει,

τὰ μὲν χερσόθεν ἀπʼ ἀγλαῶν δενδρέων, ὕδωρ δʼ ἄλλα φέρβει,

ὅρμοισι τῶν χέρας ἀναπλέκοντι καὶ στεφάνοις

βουλαῖς ἐν ὀρθαῖσι Ῥαδαμάνθυος,

ὃν πατὴρ ἔχει μέ γας ἑτοῖμον αὐτῷ πάρεδρον,

πόσις ὁ πάντων Ῥέας ὑπέρτατον ἐχοίσας θρόνον.

Πηλεύς τε καὶ Κάδμος ἐν τοῖσιν ἀλέγονται·

Ἀχιλλέα τʼ ἔνεικʼ, ἐπεὶ Ζηνὸς ἦτορ

λιταῖς ἔπεισε, μάτηρ·

ὃς Ἕκτορʼ ἔσφαλε, Τροίας

ἄμαχον ἀστραβῆ κίονα, Κύκνον τε θανάτῳ πόρεν,

Ἀοῦς τε παῖδʼ Αἰθίοπα. πολλά μοι ὑπʼ ἀγκῶνος ὠκέα βέλη

ἔνδον ἐντι φαρέτρας

φωνᾶντα συνετοῖσιν· ἐς δὲ τὸ πὰν ἑρμηνέων

χατίζει. σοφὸς ὁ πολλὰ εἰδὼς φυᾷ· μαθόντες δὲ λάβροι

παγγλωσσίᾳ, κόρακες ὥς, ἄκραντα γαρύετον

Διὸς πρὸς ὄρνιχα θεῖον.

ἔπεχε νῦν σκοπῷ τόξον, ἄγε θυμέ, τίνα βάλλομεν

ἐκ μαλθακᾶς αὖτε φρενὸς εὐκλέας ὀϊστοὺς ἱέντες; ἐπί τοι

Ἀκράγαντι τανύσαις

αὐδάσομαι ἐνόρκιον λόγον ἀλαθεῖ νόῳ

τεκεῖν μή τινʼ ἑκατόν γε ἐτέων πόλιν φίλοις ἄνδρα μᾶλλον

εὐεργέταν πραπίσιν ἀφθονέστερόν τε χέρα

Θήρωνος. ἀλλʼ αἶνον ἔβα κόρος

οὐ δίκᾳ συναντόμενος, ἀλλὰ μάργων ὑπʼ ἀνδρῶν,

τὸ λαλαγῆσαι ἐθέλων κρύφον τε θέμεν ἐσλῶν καλοῖς

ἔργοις· ἐπεὶ ψάμμος ἀριθμὸν περιπέφευγεν,

καὶ κεῖνος ὅσα χάρματʼ ἄλλοις ἔθηκεν

τίς ἂν φράσαι δύναιτο;

Τυνδαρίδαις τε φιλοξείνοις ἁδεῖν καλλιπλοκάμῳ θʼ Ἑλένᾳ

κλεινὰν Ἀκράγαντα γεραίρων εὔχομαι,

Θήρωνος Ὀλυμπιονίκαν ὕμνον ὀρθώσαις, ἀκαμαντοπόδων

ἵππων ἄωτον. Μοῖσα δʼ οὕτω ποι παρέστα μοι νεοσίγαλον εὑρόντι τρόπον

Δωρίῳ φωνὰν ἐναρμόξαι πεδίλῳ

ἀγλαόκωμον. ἐπεὶ χαίταισι μὲν ζευχθέντες ἔπι στέφανοι

πράσσοντί με τοῦτο θεόδματον χρέος,

φόρμιγγά τε ποικιλόγαρυν καὶ βοὰν αὐλῶν ἐπέων τε θέσιν

Αἰνησιδάμου παιδὶ συμμῖξαι πρεπόντως, ἅ τε Πίσα με γεγωνεῖν· τᾶς ἄπο

θεόμοροι νίσοντʼ ἐπʼ ἀνθρώπους ἀοιδαί,

ᾧ τινι, κραίνων ἐφετμὰς Ἡρακλέος προτέρας,

ἀτρεκὴς Ἑλλανοδίκας γλεφάρων Αἰτωλὸς ἀνὴρ ὑψόθεν

ἀμφὶ κόμαισι βάλῃ γλαυκόχροα κόσμον ἐλαίας· τάν ποτε

Ἴστρου ἀπὸ σκιαρᾶν παγᾶν ἔνεικεν Ἀμφιτρυωνιάδας,

μνᾶμα τῶν Οὐλυμπίᾳ κάλλιστον ἄθλων

δᾶμον Ὑπερβορέων πείσαις Ἀπόλλωνος θεράποντα λόγῳ.

πιστὰ φρονέων Διὸς αἴτει πανδόκῳ

ἄλσει σκιαρόν τε φύτευμα ξυνὸν ἀνθρώποις στέφανόν τʼ ἀρετᾶν.

ἤδη γὰρ αὐτῷ, πατρὶ μὲν βωμῶν ἁγισθέντων, διχόμηνις ὅλον χρυσάρματος

ἑσπέρας ὀφθαλμὸν ἀντέφλεξε Μήνα,

καὶ μεγάλων ἀέθλων ἁγνὰν κρίσιν καὶ πενταετηρίδʼ ἁμᾶ

θῆκε ζαθέοις ἐπὶ κρημνοῖς Ἀλφεοῦ·

ἀλλʼ οὐ καλὰ δένδρεʼ ἔθαλλεν χῶρος ἐν βάσσαις Κρονίου Πέλοπος.

τούτων ἔδοξεν γυμνὸς αὐτῷ κᾶπος ὀξείαις ὑπακουέμεν αὐγαῖς ἁλίου.

δὴ τότʼ ἐς γαῖαν πορεύεν θυμὸς ὥρμα

Ἰστρίαν νιν· ἔνθα Λατοῦς ἱπποσόα θυγάτηρ

δέξατʼ ἐλθόντʼ Ἀρκαδίας ἀπὸ δειρᾶν καὶ πολυγνάμπτων μυχῶν,

εὖτέ νιν ἀγγελίαις Εὐρυσθέος ἔντυʼ ἀνάγκα πατρόθεν

χρυσόκερων ἔλαφον θήλειαν ἄξονθʼ, ἅν ποτε Ταϋγέτα

ἀντιθεῖσʼ Ὀρθωσίᾳ ἔγραψεν ἱράν.

τὰν μεθέπων ἴδε καὶ κείναν χθόνα πνοιᾶς ὄπιθεν Βορέα

ψυχροῦ. τόθι δένδρεα θάμβαινε σταθείς.

τῶν νιν γλυκὺς ἵμερος ἔσχεν δωδεκάγναμπτον περὶ τέρμα δρόμου

ἵππων φυτεῦσαι. καί νυν ἐς ταύταν ἑορτὰν ἵλαος ἀντιθέοισιν νίσσεται

σὺν βαθυζώνου διδύμοις παισὶ Λήδας.

τοῖς γὰρ ἐπέτραπεν Οὐλυμπόνδʼ ἰὼν θαητὸν ἀγῶνα νέμειν

ἀνδρῶν τʼ ἀρετᾶς πέρι καὶ ῥιμφαρμάτου

διφρηλασίας. ἐμὲ δʼ ὦν πᾳ θυμὸς ὀτρύνει φάμεν Ἐμμενίδαις

Θήρωνί τʼ ἐλθεῖν κῦδος, εὐΐππων διδόντων Τυνδαριδᾶν, ὅτι πλείσταισι βροτῶν

ξεινίαις αὐτοὺς ἐποίχονται τραπέζαις,

εὐσεβεῖ γνώμᾳ φυλάσσοντες μακάρων τελετάς.

εἰ δʼ ἀριστεύει μὲν ὕδωρ, κτεάνων δὲ χρυσὸς αἰδοιέστατος,

νῦν δὲ πρὸς ἐσχατιὰν Θήρων ἀρεταῖσιν ἱκάνων ἅπτεται

οἴκοθεν Ἡρακλέος σταλᾶν. τὸ πόρσω δʼ ἔστι σοφοῖς ἄβατον

κἀσόφοις. οὔ νιν διώξω· κεινὸς εἴην.

ἐλατὴρ ὑπέρτατε βροντᾶς ἀκαμαντόποδος Ζεῦ· τεαὶ γὰρ ὧραι

ὑπὸ ποικιλοφόρμιγγος ἀοιδᾶς ἑλισσόμεναί μʼ ἔπεμψαν

ὑψηλοτάτων μάρτυρʼ ἀέθλων.

ξείνων δʼ εὖ πρασσόντων ἔσαναν αὐτίκʼ ἀγγελίαν

ποτὶ γλυκεῖαν ἐσλοί.

ἀλλʼ, ὦ Κρόνου παῖ, ὃς Αἴτναν ἔχεις,

ἶπον ἀνεμόεσσαν ἑκατογκεφάλα Τυφῶνος ὀβρίμου,

Οὐλυμπιονίκαν δέκευ

Χαρίτων ἕκατι τόνδε κῶμον,

χρονιώτατον φάος εὐρυσθενέων ἀρετᾶν. Ψαύμιος γὰρ ἵκει

ὀχέων, ὅς, ἐλαίᾳ στεφανωθεὶς Πισάτιδι, κῦδος ὄρσαι

σπεύδει Καμαρίνᾳ. θεὸς εὔφρων

εἴη λοιπαῖς εὐχαῖς· ἐπεί νιν αἰνέω μάλα μὲν

τροφαῖς ἑτοῖμον ἵππων,

χαίροντά τε ξενίαις πανδόκοις

καὶ πρὸς ἁσυχίαν φιλόπολιν καθαρᾷ γνώμᾳ τετραμμένον.

οὐ ψεύδεϊ τέγξω λόγον·

διάπειρά τοι βροτῶν ἔλεγχος·

ἅπερ Κλυμένοιο παῖδα

Λαμνιάδων γυναικῶν

ἔλυσεν ἐξ ἀτιμίας.

χαλκέοισι δʼ ἐν ἔντεσι νικῶν δρόμον

ἔειπεν Ὑψιπυλείᾳ μετὰ στέφανον ἰών·

οὗτος ἐγὼ ταχυτᾶτι·

χεῖρες δὲ καὶ ἦτορ ἴσον.

φύονται δὲ καὶ νέοις ἐν ἀνδράσιν

πολιαὶ θαμὰ καὶ παρὰ τὸν ἁλικίας

ἐοικότα χρόνον.

ὑψηλᾶν ἀρετᾶν καὶ στεφάνων ἄωτον γλυκὺν

τῶν Οὐλυμπίᾳ, Ὠκεανοῦ θύγατερ, καρδίᾳ γελανεῖ

ἀκαμαντόποδός τʼ ἀπήνας δέκευ Ψαύμιός τε δῶρα·

ὃς τὰν σὰν πόλιν αὔξων, Καμάρινα, λαοτρόφον

βωμοὺς ἓξ διδύμους ἐγέραιρεν ἑορταῖς θεῶν μεγίσταις

ὑπὸ βουθυσίαις ἀέθλων τε πεμπαμέροις ἁμίλλαις,

ἵπποις ἡμιόνοις τε μοναμπυκίᾳ τε. τὶν δὲ κῦδος ἁβρόν

νικάσαις ἀνέθηκε, καὶ ὃν πατέρʼ Ἄκρωνʼ ἐκάρυξε καὶ τὰν νέοικον ἕδραν.

ἵκων δʼ Οἰνομάου καὶ Πέλοπος παρʼ εὐηράτων

σταθμῶν, ὦ πολιάοχε Παλλάς, ἀείδει μὲν ἄλσος ἁγνὸν

τὸ τεόν, ποταμόν τε Ὤανιν, ἐγχωρίαν τε λίμναν,

καὶ σεμνοὺς ὀχετούς, Ἵππαρις οἷσιν ἄρδει στρατόν,

κολλᾷ τε σταδίων θαλάμων ταχέως ὑψίγυιον ἄλσος,

ἀπʼ ἀμαχανίας ἄγων ἐς φάος τόνδε δᾶμον ἀστῶν·

αἰεὶ δʼ ἀμφʼ ἀρεταῖσι πόνος δαπάνα τε μάρναται πρὸς ἔργον

κινδύνῳ κεκαλυμμένον· ἠῢ δʼ ἔχοντες σοφοὶ καὶ πολίταις ἔδοξαν ἔμμεν.

Σωτὴρ ὑψινεφὲς Ζεῦ, Κρόνιόν τε ναίων λόφον

τιμῶν τʼ Ἀλφεὸν εὐρὺ ῥέοντʼ Ἰδαῖόν τε σεμνὸν ἄντρον,

ἱκέτας σέθεν ἔρχομαι Λυδίοις ἀπύων ἐν αὐλοῖς,

αἰτήσων πόλιν εὐανορίαισι τάνδε κλυταῖς

δαιδάλλειν, σέ τʼ, Ὀλυμπιόνικε, Ποσειδανίαισιν ἵπποις

ἐπιτερπόμενον φέρειν γῆρας εὔθυμον ἐς τελευτάν,

υἱῶν, Ψαῦμι, παρισταμένων. ὑγίεντα δʼ εἴ τις ὄλβον ἄρδει,

ἐξαρκέων κτεάτεσσι καὶ εὐλογίαν προστιθείς, μὴ ματεύσῃ θεὸς γενέσθαι.

χρυσέας ὑποστάσαντες εὐτειχεῖ προθύρῳ θαλάμου

κίονας, ὡς ὅτε θαητὸν μέγαρον

πάξομεν· ἀρχομένου δʼ ἔργου πρόσωπον

χρὴ θέμεν τηλαυγές. εἰ δʼ εἴη μὲν Ὀλυμπιονίκας,

βωμῷ τε μαντείῳ ταμίας Διὸς ἐν Πίσᾳ,

συνοικιστήρ τε τᾶν κλεινᾶν Συρακοσσᾶν· τίνα κεν φύγοι ὕμνον

κεῖνος ἀνήρ, ἐπικύρσαις ἀφθόνων ἀστῶν ἐν ἱμερταῖς ἀοιδαῖς;

ἴστω γὰρ ἐν τούτῳ πεδίλῳ δαιμόνιον πόδʼ ἔχων

Σωστράτου υἱός. ἀκίνδυνοι δʼ ἀρεταὶ

οὔτε παρʼ ἀνδράσιν οὔτʼ ἐν ναυσὶ κοίλαις

τίμιαι· πολλοὶ δὲ μέμνανται, καλὸν εἴ τι ποναθῇ.

Ἁγησία, τὶν δʼ αἶνος ἑτοῖμος, ὃν ἐν δίκᾳ

ἀπὸ γλώσσας Ἄδραστος μάντιν Οἰκλείδαν ποτʼ ἐς Ἀμφιάρηον

φθέγξατʼ, ἐπεὶ κατὰ γαῖʼ αὐτόν τέ νιν καὶ φαιδίμας ἵππους ἔμαρψεν.

ἑπτὰ δʼ ἔπειτα πυρᾶν νεκρῶν τελεσθεισᾶν Ταλαϊονίδας

εἶπεν ἐν Θήβαισι τοιοῦτόν τι ἔπος· ποθέω στρατιᾶς ὀφθαλμὸν ἐμᾶς,

ἀμφότερον μάντιν τʼ ἀγαθὸν καὶ δουρὶ μάρνασθαι. τὸ καὶ

ἀνδρὶ κώμου δεσπότᾳ πάρεστι Συρακοσίῳ.

οὔτε δύσηρις ἐὼν οὔτʼ ὦν φιλόνικος ἄγαν,

καὶ μέγαν ὅρκον ὀμόσσαις τοῦτό γέ οἱ σαφέως

μαρτυρήσω· μελίφθογγοι δʼ ἐπιτρέψοντι Μοῖσαι.

ὦ Φίντις, ἀλλὰ ζεῦξον ἤδη μοι σθένος ἡμιόνων,

ᾇ τάχος, ὄφρα κελεύθῳ τʼ ἐν καθαρᾷ

βάσομεν ὄκχον, ἵκωμαί τε πρὸς ἀνδρῶν

καὶ γένος· κεῖναι γὰρ ἐξ ἀλλᾶν ὁδὸν ἁγεμονεῦσαι

ταύταν ἐπίστανται, στεφάνους ἐν Ὀλυμπίᾳ

ἐπεὶ δέξαντο· χρὴ τοίνυν πύλας ὕμνων ἀναπίτναμεν αὐταῖς·

πρός Πιτάναν δὲ παρʼ Εὐρώτα πόρον δεῖ σάμερόν μʼ ἐλθεῖν ἐν ὥρᾳ·

ἅ τοι Ποσειδάωνι μιχθεῖσα Κρονίῳ λέγεται

παῖδα ἰόπλοκον Εὐάδναν τεκέμεν.

κρύψε δὲ παρθενίαν ὠδῖνα κόλποις·

κυρίῳ δʼ ἐν μηνὶ πέμποισʼ ἀμφιπόλους ἐκέλευσεν

ἥρωι πορσαίνειν δόμεν Εἰλατίδᾳ βρέφος,

ὃς ἀνδρῶν Ἀρκάδων ἄνασσε Φαισάνᾳ λάχε τʼ Ἀλφεὸν οἰκεῖν·

ἔνθα τραφεῖσʼ ὑπʼ Ἀπόλλωνι γλυκείας πρῶτον ἔψαυσʼ Ἀφροδίτας.

οὐδʼ ἔλαθʼ Αἴπυτον ἐν παντὶ χρόνῳ κλέπτοισα θεοῖο γόνον.

ἀλλʼ ὁ μὲν Πυθώναδʼ, ἐν θυμῷ πιέσαις χόλον οὐ φατὸν ὀξείᾳ μελέτᾳ,

ᾤχετʼ ἰὼν μαντευσόμενος ταύτας περʼ ἀτλάτου πάθας.

ἁ δὲ φοινικόκροκον ζώναν καταθηκαμένα

κάλπιδά τʼ ἀργυρέαν, λόχμας ὑπὸ κυανέας

τίκτε θεόφρονα κοῦρον. τᾷ μὲν ὁ Χρυσοκόμας

πραΰμητίν τʼ Ἐλείθυιαν παρέστασέν τε Μοίρας·

ἦλθεν δʼ ὑπὸ σπλάγχνων ὑπʼ ὠδῖνός τʼ ἐρατᾶς Ἴαμος

ἐς φάος αὐτίκα. τὸν μὲν κνιζομένα

λεῖπε χαμαί· δύο δὲ γλαυκῶπες αὐτὸν

δαιμόνων βουλαῖσιν ἐθρέψαντο δράκοντες ἀμεμφεῖ

ἰῷ μελισσᾶν καδόμενοι. βασιλεὺς δʼ ἐπεὶ

πετραέσσας ἐλαύνων ἵκετʼ ἐκ Πυθῶνος, ἅπαντας ἐν οἴκῳ

εἴρετο παῖδα, τὸν Εὐάδνα τέκοι· Φοίβου γὰρ αὐτὸν φᾶ γεγάκειν

πατρός, περὶ θνατῶν δʼ ἔσεσθαι μάντιν ἐπιχθονίοις

ἔξοχον, οὐδέ ποτʼ ἐκλείψειν γενεάν.

ὣς ἄρα μάνυε. τοὶ δʼ οὔτʼ ὦν ἀκοῦσαι

οὔτʼ ἰδεῖν εὔχοντο πεμπταῖον γεγενημένον. ἀλλʼ ἐν

κέκρυπτο γὰρ σχοίνῳ βατιᾷ τʼ ἐν ἀπειράτῳ,

ἴων ξανθαῖσι καὶ παμπορφύροις ἀκτῖσι βεβρεγμένος ἁβρὸν

σῶμα· τὸ καὶ κατεφάμιξεν καλεῖσθαί νιν χρόνῳ σύμπαντι μάτηρ

τοῦτʼ ὄνυμʼ ἀθάνατον. τερπνᾶς δʼ ἐπεὶ χρυσοστεφάνοιο λάβεν

καρπὸν Ἥβας, Ἀλφεῷ μέσσῳ καταβὰς ἐκάλεσσε Ποσειδᾶνʼ εὐρυβίαν,

ὃν πρόγονον, καὶ τοξοφόρον Δάλου θεοδμάτας σκοπόν,

αἰτέων λαοτρόφον τιμάν τινʼ ἑᾷ κεφαλᾷ,

νυκτὸς ὑπαίθριος. ἀντεφθέγξατο δʼ ἀρτιεπὴς

πατρία ὄσσα, μετάλλασέν τέ νιν· ὄρσο, τέκος,

δεῦρο πάγκοινον ἐς χώραν ἴμεν φάμας ὄπισθεν.

ἵκοντο δʼ ὑψηλοῖο πέτραν ἀλίβατον Κρονίου·

ἔνθα οἱ ὤπασε θησαυρὸν δίδυμον

μαντοσύνας, τόκα μὲν φωνὰν ἀκούειν

ψευδέων ἄγνωστον, εὖτʼ ἂν δὲ θρασυμάχανος ἐλθὼν

Ἡρακλέης, σεμνὸν θάλος Ἀλκαϊδᾶν, πατρὶ

ἑορτάν τε κτίσῃ πλειστόμβροτον τεθμόν τε μέγιστον ἀέθλων,

Ζηνὸς ἐπʼ ἀκροτάτῳ βωμῷ τότʼ αὖ χρηστήριον θέσθαι κέλευσεν.

ἐξ οὗ πολύκλειτον καθʼ Ἕλλανας γένος Ἰαμιδᾶν.

ὄλβος ἅμʼ ἕσπετο· τιμῶντες δʼ ἀρετὰς

ἐς φανερὰν ὁδὸν ἔρχονται. τεκμαίρει

χρῆμʼ ἕκαστον· μῶμος ἐξ ἄλλων κρέμαται φθονεόντων

τοῖς, οἷς ποτε πρώτοις περὶ δωδέκατον δρόμον

ἐλαυνόντεσσιν αἰδοία ποτιστάξῃ Χάρις εὐκλέα μορφάν.

εἰ δʼ ἐτύμως ὑπὸ Κυλλάνας ὅροις, Ἁγησία, μάτρωες ἄνδρες

ναιετάοντες ἐδώρησαν θεῶν κάρυκα λιταῖς θυσίαις

πολλὰ δὴ πολλαῖσιν Ἑρμᾶν εὐσεβέως, ὃς ἀγῶνας ἔχει μοῖράν τʼ ἀέθλων

Ἀρκαδίαν τʼ εὐάνορα τιμᾷ· κεῖνος, ὦ παῖ Σωστράτου,

σὺν βαρυγδούπῳ πατρὶ κραίνει σέθεν εὐτυχίαν.

δόξαν ἔχω τινʼ ἐπὶ γλώσσᾳ ἀκόνας λιγυρᾶς,

ἅ μʼ ἐθέλοντα προσέρπει καλλιρόοισι πνοαῖς·

ματρομάτωρ ἐμὰ Στυμφαλίς, εὐανθὴς Μετώπα,

πλάξιππον ἃ Θήβαν ἔτικτεν, τᾶς ἐρατεινὸν ὕδωρ

πίομαι, ἀνδράσιν αἰχματαῖσι πλέκων

ποικίλον ὕμνον. ὄτρυνον νῦν ἑταίρους,

Αἰνέα, πρῶτον μὲν Ἥραν Παρθενίαν κελαδῆσαι,

γνῶναί τʼ ἔπειτʼ, ἀρχαῖον ὄνειδος ἀλαθέσιν

λόγοις εἰ φεύγομεν, Βοιωτίαν ὗν. ἐσσὶ γὰρ ἄγγελος ὀρθός,

ἠϋκόμων σκυτάλα Μοισᾶν, γλυκὺς κρατὴρ ἀγαφθέγκτων ἀοιδᾶν·

εἰπὸν δὲ μεμνᾶσθαι Συρακοσσᾶν τε καὶ Ὀρτυγίας·

τὰν Ἱέρων καθαρῷ σκάπτῳ διέπων,

ἄρτια μηδόμενος, φοινικόπεζαν

ἀμφέπει Δάματρα, λευκίππου τε θυγατρὸς ἑορτάν,

καὶ Ζηνὸς Αἰτναίου κράτος. ἁδύλογοι δέ νιν

λύραι μολπαί τε γιγνώσκοντι. μὴ θράσσοι χρόνος ὄλβον ἐφέρπων.

σὺν δὲ φιλοφροσύναις εὐηράτοις Ἁγησία δέξαιτο κῶμον

οἴκοθεν οἴκαδʼ ἀπὸ Στυμφαλίων τειχέων ποτινισσόμενον,

ματέρʼ εὐμήλοιο λείποντʼ Ἀρκαδίας. ἀγαθαὶ δὲ πέλοντʼ ἐν χειμερίᾳ

νυκτὶ θοᾶς ἐκ ναὸς ἀπεσκίμφθαι δύʼ ἄγκυραι. θεὸς

τῶν τε κείνων τε κλυτὰν αἶσαν παρέχοι φιλέων.

δέσποτα ποντομέδων, εὐθὺν δὲ πλόον καμάτων

ἐκτὸς ἐόντα δίδοι, χρυσαλακάτοιο πόσις

Ἀμφιτρίτας, ἐμῶν δʼ ὕμνων ἄεξʼ εὐτερπὲς ἄνθος.

φιάλαν ὡς εἴ τις ἀφνειᾶς ἀπὸ χειρὸς ἑλὼν

ἔνδον ἀμπέλου καχλάζοισαν δρόσῳ

δωρήσεται

νεανίᾳ γαμβρῷ προπίνων οἴκοθεν οἴκαδε, πάγχρυσον κορυφὰν κτεάνων,

συμποσίου τε χάριν κᾶδός τε τιμάσαις νέον, ἐν δὲ φίλων

παρεόντων θῆκέ νιν ζαλωτὸν ὁμόφρονος εὐνᾶς·

καὶ ἐγὼ νέκταρ χυτόν, Μοισᾶν δόσιν, ἀεθλοφόροις

ἀνδράσιν πέμπων, γλυκὺν καρπὸν φρενός,

ἱλάσκομαι,

Οὐλυμπίᾳ Πυθοῖ τε νικώντεσσιν· ὁ δʼ ὄλβιος, ὃν φᾶμαι κατέχοντʼ ἀγαθαί.

ἄλλοτε δʼ ἄλλον ἐποπτεύει Χάρις ζωθάλμιος ἁδυμελεῖ

θαμὰ μὲν φόρμιγγι παμφώνοισί τʼ ἐν ἔντεσιν αὐλῶν.

καί νυν ὑπʼ ἀμφοτέρων σὺν Διαγόρᾳ κατέβαν τὰν ποντίαν

ὑμνέων παῖδʼ Ἀφροδίτας Ἀελίοιό τε νύμφαν, Ῥόδον,

εὐθυμάχαν ὄφρα πελώριον ἄνδρα παρʼ Ἀλφεῷ στεφανωσάμενον

αἰνέσω πυγμᾶς ἄποινα

καὶ παρὰ Κασταλίᾳ, πατέρα τε Δαμάγητον ἁδόντα Δίκᾳ,

Ἀσίας εὐρυχόρου τρίπολιν νᾶσον πέλας

ἐμβόλῳ ναίοντας Ἀργείᾳ σὺν αἰχμᾷ.

ἐθελήσω τοῖσιν ἐξ ἀρχᾶς ἀπὸ Τλαπολέμου

ξυνὸν ἀγγέλλων διορθῶσαι λόγον,

Ἡρακλέος

εὐρυσθενεῖ γέννᾳ. τὸ μὲν γὰρ πατρόθεν ἐκ Διὸς εὔχονται· τὸ δʼ Ἀμυντορίδαι

ματρόθεν Ἀστυδαμείας. ἀμφὶ δʼ ἀνθρώπων φρασὶν ἀμπλακίαι

ἀναρίθμητοι κρέμανται· τοῦτο δʼ ἀμάχανον εὑρεῖν,

ὅ τι νῦν ἐν καὶ τελευτᾷ φέρτατον ἀνδρὶ τυχεῖν.

καὶ γὰρ Ἀλκμήνας κασίγνητον νόθον

σκάπτῳ θένων

σκληρᾶς ἐλαίας ἔκτανʼ ἐν Τίρυνθι Λικύμνιον ἐλθόντʼ ἐκ θαλάμων Μιδέας

τᾶσδέ ποτε χθονὸς οἰκιστὴρ χολωθείς. αἱ δὲ φρενῶν ταραχαὶ

παρέπλαγξαν καὶ σοφόν. μαντεύσατο δʼ ἐς θεὸν ἐλθών.

τῷ μὲν ὁ Χρυσοκόμας εὐώδεος ἐξ ἀδύτου ναῶν πλόον

εἶπε Λερναίας ἀπʼ ἀκτᾶς εὐθὺν ἐς ἀμφιθάλασσον νομόν,

ἔνθα ποτὲ βρέχε θεῶν βασιλεὺς ὁ μέγας χρυσέαις νιφάδεσσι πόλιν,

ἁνίχʼ Ἁφαίστου τέχναισιν

χαλκελάτῳ πελέκει πατέρος Αθαναία κορυφὰν κατʼ ἄκραν

ἀνορούσαισʼ ἀλάλαξεν ὑπερμάκει βοᾷ·

Οὐρανὸς δʼ ἔφριξέ νιν καὶ Γαῖα μάτηρ.

τότε καὶ φαυσίμβροτος δαίμων Ὑπεριονίδας

μέλλον ἔντειλεν φυλάξασθαι χρέος

παισὶν φίλοις,

ὡς ἂν θεᾷ πρῶτοι κτίσαιεν βωμὸν ἐναργέα, καὶ σεμνὰν θυσίαν θέμενοι

πατρί τε θυμὸν ἰάναιεν κόρᾳ τʼ ἐγχειβρόμῳ. ἐν δʼ ἀρετὰν

ἔβαλεν καὶ χάρματʼ ἀνθρώποισι Προμαθέος Αἰδώς·

ἐπὶ μὰν βαίνει τε καὶ λάθας ἀτέκμαρτα νέφος,

καὶ παρέλκει πραγμάτων ὀρθὰν ὁδὸν

ἔξω φρενῶν.

καὶ τοὶ γὰρ αἰθοίσας ἔχοντες σπέρμʼ ἀνέβαν φλογὸς οὔ· τεῦξαν δʼ ἀπύροις ἱεροῖς

ἄλσος ἐν ἀκροπόλει· κείνοις ὁ μὲν ξανθὰν ἀγαγὼν νεφέλαν

πολὺν ὗσε χρυσόν· αὐτὰ δέ σφισιν ὤπασε τέχναν

πᾶσαν ἐπιχθονίων Γλαυκῶπις ἀριστοπόνοις χερσὶ κρατεῖν.

ἔργα δὲ ζωοῖσιν ἑρπόντεσσί θʼ ὁμοῖα κέλευθοι φέρον·

ἦν δὲ κλέος βαθύ. δαέντι δὲ καὶ σοφία μείζων ἄδολος τελέθει.

φαντὶ δʼ ἀνθρώπων παλαιαὶ

ῥήσιες, οὔπω, ὅτε χθόνα δατέοντο Ζεύς τε καὶ ἀθάνατοι,

φανερὰν ἐν πελάγει Ῥόδον ἔμμεν ποντίῳ,

ἁλμυροῖς δʼ ἐν βένθεσιν νᾶσον κεκρύφθαι.

ἀπεόντος δʼ οὔτις ἔνδειξεν λάχος Ἀελίου·

καί ῥά μιν χώρας ἀκλάρωτον λίπον,

ἁγνὸν θεόν.

μνασθέντι δὲ Ζεὺς ἄμπαλον μέλλεν θέμεν. ἀλλά νιν οὐκ εἴασεν· ἐπεὶ πολιᾶς

εἶπέ τινʼ αὐτὸς ὁρᾶν ἔνδον θαλάσσας αὐξομέναν πεδόθεν

πολύβοσκον γαῖαν ἀνθρώποισι καὶ εὔφρονα μήλοις.

ἐκέλευσεν δʼ αὐτίκα χρυσάμπυκα μὲν Λάχεσιν

χεῖρας ἀντεῖναι, θεῶν δʼ ὅρκον μέγαν

μὴ παρφάμεν,

ἀλλὰ Κρόνου σὺν παιδὶ νεῦσαι, φαεννὸν ἐς αἰθέρα νιν πεμφθεῖσαν ἑᾷ κεφαλᾷ

ἐξοπίσω γέρας ἔσσεσθαι. τελεύταθεν δὲ λόγων κορυφαὶ

ἐν ἀλαθείᾳ πετοῖσαι. βλάστε μὲν ἐξ ἁλὸς ὑγρᾶς

νᾶσος, ἔχει τέ νιν ὀξειᾶν ὁ γενέθλιος ἀκτίνων πατήρ,

πῦρ πνεόντων ἀρχὸς ἵππων· ἔνθα Ῥόδῳ ποτὲ μιχθεὶς τέκεν

ἑπτὰ σοφώτατα νοήματʼ ἐπὶ προτέρων ἀνδρῶν παραδεξαμένους

παῖδας, ὧν εἷς μὲν Κάμειρον

πρεσβύτατόν τε Ἰάλυσον ἔτεκεν Λίνδον τʼ· ἀπάτερθε δʼ ἔχον,

διὰ γαῖαν τρίχα δασσάμενοι πατρωίαν,

ἀστέων μοῖραν, κέκληνται δέ σφιν ἕδραι.

τόθι λύτρον συμφορᾶς οἰκτρᾶς γλυκὺ Τλαπολέμῳ

ἵσταται Τιρυνθίων ἀρχαγέτᾳ,

ὥσπερ θεῷ,

μήλων τε κνισσάεσσα πομπὰ καὶ κρίσις ἀμφʼ ἀέθλοις. τῶν ἄνθεσι Διαγόρας

ἐστεφανώσατο δίς, κλεινᾷ τʼ ἐν Ἰσθμῷ τετράκις εὐτυχέων,

Νεμέᾳ τʼ ἄλλαν ἐπʼ ἄλλα, καὶ κρανααῖς ἐν Ἀθάναις.

ὅ τʼ ἐν Ἄργει χαλκὸς ἔγνω νιν, τά τʼ ἐν Ἀρκαδίᾳ

ἔργα καὶ Θήβαις, ἀγῶνές τʼ ἔννομοι

Βοιωτίων,

Πέλλανά τʼ Αἴγινά τε νικῶνθʼ ἑξάκις. ἐν Μεγάροισίν τʼ οὐχ ἕτερον λιθίνα

ψᾶφος ἔχει λόγον. ἀλλʼ, ὦ Ζεῦ πάτερ, νώτοισιν Ἀταβυρίου

μεδέων, τίμα μὲν ὕμνου τεθμὸν Ὀλυμπιονίκαν,

ἄνδρα τε πὺξ ἀρετὰν εὑρόντα, δίδοι τέ οἱ αἰδοίαν χάριν

καὶ ποτʼ ἀστῶν καὶ ποτὶ ξείνων. ἐπεὶ ὕβριος ἐχθρὰν ὁδὸν

εὐθυπορεῖ, σάφα δαεὶς ἅ τέ οἱ πατέρων ὀρθαὶ φρένες ἐξ ἀγαθῶν

ἔχρεον. μὴ κρύπτε κοινὸν

σπέρμʼ ἀπὸ Καλλιάνακτος· Ἐρατιδᾶν τοι σὺν χαρίτεσσιν ἔχει

θαλίας καὶ πόλις· ἐν δὲ μιᾷ μοίρᾳ χρόνου

ἄλλοτʼ ἀλλοῖαι διαιθύσσοισιν αὖραι.

μᾶτερ ὦ χρυσοστεφάνων ἀέθλων, Οὐλυμπία,

δέσποινʼ ἀλαθείας· ἵνα μάντιες ἄνδρες

ἐμπύροις τεκμαιρόμενοι παραπειρῶνται Διὸς ἀργικεραύνου,

εἴ τινʼ ἔχει λόγον ἀνθρώπων πέρι

μαιομένων μεγάλαν

ἀρετὰν θυμῷ λαβεῖν,

τῶν δὲ μόχθων ἀμπνοάν·

ἄνεται δὲ πρὸς χάριν εὐσεβίας ἀνδρῶν λιταῖς.

ἀλλʼ ὦ Πίσας εὔδενδρον ἐπʼ Ἀλφεῷ ἄλσος,

τόνδε κῶμον καὶ στεφαναφορίαν δέξαι. μέγα τοι κλέος αἰεί,

ᾧτινι σὸν γέρας ἕσπητʼ ἀγλαόν·

ἄλλα δʼ ἐπʼ ἄλλον ἔβαν

ἀγαθῶν, πολλαὶ δʼ ὁδοὶ

σὺν θεοῖς εὐπραγίας.

Τιμόσθενες, ὔμμε δʼ ἐκλάρωσεν πότμος

Ζηνὶ γενεθλίῳ· ὃς σὲ μὲν Νεμέᾳ πρόφατον,

Ἀλκιμέδοντα δὲ πὰρ Κρόνου λόφῳ

θῆκεν Ὀλυμπιονίκαν.

ἦν δʼ ἐσορᾶν καλός, ἔργῳ τʼ οὐ κατὰ εἶδος ἐλέγχων

ἐξένεπε κρατέων πάλᾳ δολιχήρετμον Αἴγιναν πάτραν·

ἔνθα σώτειρα Διὸς ξενίου

πάρεδρος ἀσκεῖται Θέμις

ἔξοχʼ ἀνθρώπων. ὅ τι γὰρ πολὺ καὶ πολλᾷ ῥέπῃ,

ὀρθᾷ διακρίνειν φρενὶ μὴ παρὰ καιρόν,

δυσπαλές· τεθμὸς δέ τις ἀθανάτων καὶ τάνδʼ ἁλιερκέα χώραν

παντοδαποῖσιν ὑπέστασε ξένοις

κίονα δαιμονίαν

ὁ δʼ ἐπαντέλλων χρόνος

τοῦτο πράσσων μὴ κάμοι

Δωριεῖ λαῷ ταμιευομέναν ἐξ Αἰακοῦ·

τὸν παῖς ὁ Λατοῦς εὐρυμέδων τε Ποσειδᾶν,

Ἰλίῳ μέλλοντες ἐπὶ στέφανον τεῦξαι, καλέσαντο συνεργὸν

τείχεος, ἦν ὅτι νιν πεπρωμένον

ὀρνυμένων πολέμων

πτολιπόρθοις ἐν μάχαις

λάβρον ἀμπνεῦσαι καπνόν.

γλαυκοὶ δὲ δράκοντες, ἐπεὶ κτίσθη νέον,

πύργον ἐσαλλόμενοι τρεῖς, οἱ δύο μὲν κάπετον,

αὖθι δʼ ἀτυζομένω ψυχὰς βάλον·

εἷς δʼ ἀνόρουσε βοάσαις.

ἔννεπε δʼ ἀντίον ὁρμαίνων τέρας εὐθὺς, Ἀπόλλων·

Πέργαμος ἀμφὶ τεαῖς, ἥρως, χερὸς ἐργασίαι ἁλίσκεται·

ὣς ἐμοὶ φάσμα λέγει Κρονίδα

πεμφθὲν βαρυγδούπου Διός·

οὐκ ἄτερ παίδων σέθεν, ἀλλʼ ἅμα πρώτοις ῥάζεται

καὶ τερτάτοις. ὣς ἆρα θεὸς σάφα εἴπαις

Ξάνθον ἤπειγεν καὶ Ἀμαζόνας εὐίππους καὶ ἐς Ἴστρον ἐλαύνων.

Ὀρσοτρίαινα δʼ ἐπʼ Ἰσθμῷ ποντίᾳ

ἅρμα θοὸν τανύεν,

ἀποπέμπων Αἰακὸν

δεῦρʼ ἀνʼ ἵπποις χρυσέαις,

καὶ Κορίνθου δειράδʼ ἐποψόμενος δαιτικλυτάν.

τερπνὸν δʼ ἐν ἀνθρώποις ἴσον ἔσσεται οὐδέν.

εἰ δʼ ἐγὼ Μελησίᾳ ἐξ ἀγενείων κῦδος ἀνέδραμον ὕμνῳ,

μὴ βαλέτω με λίθῳ τραχεῖ φθόνος·

καὶ Νεμέᾳ γὰρ ὁμῶς

ἐρέω ταύταν χάριν,

τὰν δʼ ἔπειτʼ ἀνδρῶν μάχαν

ἐκ παγκρατίου. τὸ διδάξασθαι δέ τοι

εἰδότι ῥᾴτερον· ἄγνωμον δὲ τὸ μὴ προμαθεῖν·

κουφότεραι γὰρ ἀπειράτων φρένες.

κεῖνα δὲ κεῖνος ἂν εἴποι

ἔργα περαίτερον ἄλλων, τίς τρόπος ἄνδρα προβάσει

ἐξ ἱερῶν ἀέθλων μέλλοντα ποθεινοτάταν δόξαν φέρειν.

νῦν μὲν αὐτῷ γέρας Ἀλκιμέδων

νίκαν τριακοστὰν ἑλών·

ὃς τύχᾳ μὲν δαίμονος, ἀνορέας δʼ οὐκ ἀμπλακὼν

ἐν τέτρασιν παίδων ἀπεθήκατο γυίοις

νόστον ἔχθιστον καὶ ἀτιμοτέραν γλῶσσαν καὶ ἐπίκρυφον οἶμον,

πατρὶ δὲ πατρὸς ἐνέπνευσεν μένος

γήραος ἀντίπαλον.

Ἀΐδα τοι λάθεται

ἄρμενα πράξαις ἀνήρ.

ἀλλʼ ἐμὲ χρὴ μναμοσύναν ἀνεγείροντα φράσαι

χειρῶν ἄωτον Βλεψιάδαις ἐπίνικον,

ἕκτος οἷς ἤδη στέφανος περίκειται φυλλοφόρων ἀπʼ ἀγώνων.

ἔστι δὲ καί τι θανόντεσσιν μέρος

κὰν νόμον ἐρδομένων·

κατακρύπτει δʼ οὐ κόνις

συγγόνων κεδνὰν χάριν.

Ἑρμᾶ δὲ θυγατρὸς ἀκούσαις Ἰφίων

Ἀγγελίας, ἐνέποι κεν Καλλιμάχῳ λιπαρὸν

κόσμον Ὀλυμπίᾳ, ὅν σφι Ζεὺς γένει

ὤπασεν. ἐσλὰ δʼ ἐπʼ ἐσλοῖς

ἔργʼ ἐθέλοι δόμεν, ὀξείας δὲ νόσους ἀπαλάλκοι.

εὔχομαι ἀμφὶ καλῶν μοίρᾳ Νέμεσιν διχόβουλον μὴ θέμεν·

ἀλλʼ ἀπήμαντον ἄγων βίοτον

αὐτούς τʼ ἀέξοι καὶ πόλιν.

τὸ μὲν Ἀρχιλόχου μέλος

φωνᾶεν Ὀλυμπίᾳ, καλλίνικος ὁ τριπλόος κεχλαδώς,

ἄρκεσε Κρόνιον παρʼ ὄχθον ἁγεμονεῦσαι

κωμάζοντι φίλοις Ἐφαρμόστῳ σὺν ἑταίροις·

ἀλλὰ νῦν ἑκαταβόλων Μοισᾶν ἀπὸ τόξων

Δία τε φοινικοστερόπαν σεμνόν τʼ ἐπίνειμαι

ἀκρωτήριον Ἄλιδος

τοιοῖσδε βέλεσσιν,

τὸ δή ποτε Λυδὸς ἥρως Πέλοψ

ἐξάρατο κάλλιστον ἕδνον Ἱπποδαμείας·

πτερόεντα δʼ ἵει γλυκὺν

Πυθώναδʼ ὀϊστόν· οὔτοι χαμαιπετέων λόγων ἐφάψεαι

ἀνδρὸς ἀμφὶ παλαίσμασιν φόρμιγγʼ ἐλελίζων

κλεινᾶς ἐξ Ὀπόεντος· αἰνήσαις ἓ καὶ υἱόν,

ἃν Θέμις θυγάτηρ τέ οἱ σώτειρα λέλογχεν

μεγαλόδοξος Εὐνομία, θάλλει δʼ ἀρεταῖσιν

σόν τε, Κασταλία, πάρα

Ἀλφεοῦ τε ῥέεθρον·

ὅθεν στεφάνων ἄωτοι κλυτὰν

Λοκρῶν ἐπαείροντι ματέρʼ ἀγλαόδενδρον.

ἐγὼ δέ τοι φίλαν πόλιν

μαλεραῖς ἐπιφλέγων ἀοιδαῖς,

καὶ ἀγάνορος ἵππου

θᾶσσον καὶ ναὸς ὑποπτέρου παντᾷ

ἀγγελίαν πέμψω ταύταν,

εἰ σύν τινι μοιριδίῳ παλάμᾳ

ἐξαίρετον Χαρίτων νέμομαι κᾶπον·

κεῖναι γὰρ ὤπασαν τὰ τέρπνʼ· ἀγαθοὶ δὲ καὶ σοφοὶ κατὰ δαίμονʼ ἄνδρες

ἐγένοντʼ· ἐπεὶ ἀντία

πῶς ἂν τριόδοντος Ἡρακλέης σκύταλον τίναξε χερσίν,

ἁνίκʼ ἀμφὶ Πύλον σταθεὶς ἤρειδε Ποσειδᾶν

ἤρειδεν δέ νιν ἀργυρέῳ τόξῳ πολεμίζων

Φοῖβος, οὐδʼ Ἀΐδας ἀκινήταν ἔχε ῥάβδον,

βρότεα σώμαθʼ ᾇ κατάγει κοίλαν πρὸς ἀγυιὰν

θνᾳσκόντων; ἀπό μοι λόγον

τοῦτον, στόμα, ῥῖψον·

ἐπεὶ τό γε λοιδορῆσαι θεοὺς

ἐχθρὰ σοφία, καὶ τὸ καυχᾶσθαι παρὰ καιρὸν

μανίαισιν ὑποκρέκει.

μὴ νῦν λαλάγει τὰ τοιαῦτʼ· ἔα πόλεμον μάχαν τε πᾶσαν

χωρὶς ἀθανάτων· φέροις δὲ Πρωτογενείας

ἄστει γλῶσσαν, ἵνʼ αἰολοβρόντα Διὸς αἴσᾳ

Πύρρα Δευκαλίων τε Παρνασοῦ καταβάντε

δόμον ἔθεντο πρῶτον, ἄτερ δʼ εὐνᾶς ὁμόδαμον

κτισσάσθαν λίθινον γόνον·

λαοὶ δʼ ὀνύμασθεν.

ἔγειρʼ ἐπέων σφιν οἶμον λιγύν,

αἴνει δὲ παλαιὸν μὲν οἶνον, ἄνθεα δʼ ὕμνων

νεωτέρων. λέγοντι μὰν

χθόνα μὲν κατακλύσαι μέλαιναν

ὕδατος σθένος, ἀλλὰ

Ζηνὸς τέχναις ἀνάπωτιν ἐξαίφνας

ἄντλον ἑλεῖν. κείνων ἔσαν

χαλκάσπιδες ὑμέτεροι πρόγονοι

ἀρχᾶθεν Ἰαπετιονίδος φύτλας

κοῦροι κορᾶν καὶ φερτάτων Κρονιδᾶν, ἐγχώριοι βασιλῆες αἰεί,

πρὶν Ὀλύμπιος ἁγεμὼν

θύγατρʼ ἀπὸ γᾶς Ἐπειῶν Ὀπόεντος ἀναρπάσαις, ἕκαλος

μίχθη Μαιναλίαισιν ἐν δειραῖς, καὶ ἔνεικεν

Λοκρῷ, μὴ καθέλοι μιν αἰὼν πότμον ἐφάψαις

ὀρφανὸν γενεᾶς. ἔχεν δὲ σπέρμα μέγιστον

ἄλοχος, εὐφράνθη τε ἰδὼν ἥρως θετὸν υἱόν,

μάτρωος δʼ ἐκάλεσσέ νιν

ἰσώνυμον ἔμμεν,

ὑπέρφατον ἄνδρα μορφᾷ τε καὶ

ἔργοισι. πόλιν δʼ ὤπασεν λαόν τε διαιτᾶν.

ἀφίκοντο δέ οἱ ξένοι,

ἔκ τʼ Ἄργεος ἔκ τε Θηβᾶν, οἱ δʼ Ἀρκάδες, οἱ δὲ καὶ Πισᾶται·

υἱὸν δʼ Ἄκτορος ἐξόχως τίμασεν ἐποίκων

Αἰγίνας τε Μενοίτιον· τοῦ παῖς ἅμʼ Ἀτρείδαις

Τεύθραντος πεδίον μολὼν ἔστα σὺν Ἀχιλλεῖ

μόνος, ὅτʼ ἀλκᾶντας Δαναοὺς τρέψαις ἁλίαισιν

πρύμναις Τήλεφος ἔμβαλεν·

ὥστʼ ἔμφρονι δεῖξαι

μαθεῖν Πατρόκλου βιατὰν νόον.

ἐξ οὗ Θέτιος γόνος οὐλίῳ νιν ἐν Ἄρει

παραγορεῖτο μή ποτε

σφετέρας ἄτερθε ταξιοῦσθαι

δαμασιμβρότου αἰχμᾶς.

εἴην εὑρησιεπὴς ἀναγεῖσθαι

πρόσφορος ἐν Μοισᾶν δίφρῳ·

τόλμα δὲ καὶ ἀμφιλαφὴς δύναμις

ἕσποιτο. προξενίᾳ δʼ ἀρετᾷ τʼ ἦλθον

τιμάορος Ἰσθμίαισι Λαμπρομάχου μίτραις, ὅτʼ ἀμφότεροι κράτησαν

μίαν ἔργον ἀνʼ ἁμέραν.

ἄλλαι δὲ δύʼ ἐν Κορίνθου πύλαις ἐγένοντʼ ἔπειτα χάρμαι,

ταὶ δὲ καὶ Νεμέας Ἐφαρμόστῳ κατὰ κόλπον·

Ἄργει τʼ ἔσχεθε κῦδος ἀνδρῶν, παῖς δʼ ἐν Ἀθάναις,

οἷον δʼ ἐν Μαραθῶνι συλαθεὶς ἀγενείων

μένεν ἀγῶνα πρεσβυτέρων ἀμφʼ ἀργυρίδεσσιν·

φῶτας δʼ ὀξυρεπεῖ δόλῳ

ἀπτῶτι δαμάσσαις

διήρχετο κύκλον ὅσσᾳ βοᾷ,

ὡραῖος ἐὼν καὶ καλὸς κάλλιστά τε ῥέξαις.

τὰ δὲ Παρρασίῳ στρατῷ

θαυμαστὸς ἐὼν φάνη Ζηνὸς ἀμφὶ πανάγυριν Λυκαίου,

καὶ ψυχρᾶν ὁπότʼ εὐδιανὸν φάρμακον αὐρᾶν

Πελλάνᾳ φέρε· σύνδικος δʼ αὐτῷ Ἰολάου

τύμβος εἰναλία τʼ Ἐλευσὶς ἀγλαΐαισιν.

τὸ δὲ φυᾷ κράτιστον ἅπαν· πολλοὶ δὲ διδακταῖς

ἀνθρώπων ἀρεταῖς κλέος

ὤρουσαν ἀρέσθαι.

ἄνευ δὲ θεοῦ σεσιγαμένον

οὐ σκαιότερον χρῆμʼ ἕκαστον. ἐντὶ γὰρ ἄλλαι

ὁδῶν ὁδοὶ περαίτεραι,

μία δʼ οὐχ ἅπαντας ἄμμε θρέψει

μελέτα· σοφίαι μὲν

αἰπειναί· τοῦτο δὲ προσφέρων ἆθλον,

ὄρθιον ὤρυσαι θαρσέων,

τόνδʼ ἀνέρα δαιμονίᾳ γεγάμεν

εὔχειρα, δεξιόγυιον, ὁρῶντʼ ἀλκάν,

Αἰάντειόν τʼ ἐν δαιτὶ Ἰλιάδα νικῶν ἐπεστεφάνωσε βωμόν.

τὸν Ὀλυμπιονίκαν ἀνάγνωτέ μοι

Ἀρχεστράτου παῖδα, πόθι φρενὸς

ἐμᾶς γέγραπται· γλυκὺ γὰρ αὐτῷ μέλος ὀφείλων ἐπιλέλαθʼ· ὦ Μοῖσʼ, ἀλλὰ σὺ καὶ θυγάτηρ

Ἀλάθεια Διός, ὀρθᾷ χερὶ

ἐρύκετον ψευδέων

ἐνιπὰν ἀλιτόξενον.

ἕκαθεν γὰρ ἐπελθὼν ὁ μέλλων χρόνος

ἐμὸν καταίσχυνε βαθὺ χρέος.

ὅμως δὲ λῦσαι δυνατὸς ὀξεῖαν ἐπιμομφὰν τόκος· ὁρᾶτʼ ὦν νῦν ψᾶφον ἑλισσομέναν

ὅπα κῦμα κατακλύσσει ῥέον,

ὅπα τε κοινὸν λόγον

φίλαν τίσομεν ἐς χάριν.

νέμει γὰρ Ἀτρέκεια πόλιν Λοκρῶν Ζεφυρίων,

μέλει τέ σφισι Καλλιόπα

καὶ χάλκεος Ἄρης. τράπε δὲ Κύκνεια μάχα καὶ ὑπέρβιον

Ἡρακλέα. πύκτας δʼ ἐν Ὀλυμπιάδι νικῶν

Ἴλᾳ φερέτω χάριν

Ἁγησίδαμος ὡς

Ἀχιλεῖ Πάτροκλος.

θήξαις δέ κε φύντʼ ἀρετᾷ ποτὶ

πελώριον ὁρμάσαι κλέος ἀνὴρ θεοῦ σὺν παλάμᾳ·

ἄπονον δʼ ἔλαβον χάρμα παῦροί τινες,

ἔργων πρὸ πάντων βιότῳ φάος.

ἀγῶνα δʼ ἐξαίρετον ἀεῖσαι θέμιτες ὦρσαν Διός, ὃν ἀρχαίῳ σάματι πὰρ Πέλοπος

βωμῶν ἑξάριθμον ἐκτίσσατο,

ἐπεὶ Ποσειδάνιον

πέφνε Κτέατον ἀμύμονα,

πέφνε δʼ Εὔρυτον, ὡς Αὐγέαν λάτριον

ἀέκονθʼ ἑκὼν μισθὸν ὑπέρβιον

πράσσοιτο, λόχμαισι δὲ δοκεύσαις ὑπὸ Κλεωνᾶν δάμασε καὶ κείνους Ἡρακλέης ἐφʼ ὁδῷ,

ὅτι πρόσθε ποτὲ Τιρύνθιον

ἔπερσαν αὐτῷ στρατὸν

μυχοῖς ἥμενον Ἄλιδος

Μολίονες ὑπερφίαλοι. καὶ μὰν ξεναπάτας

Ἐπειῶν βασιλεὺς ὄπιθεν

οὐ πολλὸν ἴδε πατρίδα πολυκτέανον ὑπὸ στερεῷ πυρὶ

πλαγαῖς τε σιδάρου βαθὺν εἰς ὀχετὸν ἄτας

ἵζοισαν ἑὰν πόλιν.

νεῖκος δὲ κρεσσόνων

ἀποθέσθʼ ἄπορον.

καὶ κεῖνος ἀβουλίᾳ ὕστατος

ἁλώσιος ἀντάσαις θάνατον αἰπὺν οὐκ ἐξέφυγεν.

ὁ δʼ ἄρʼ ἐν Πίσᾳ ἔλσαις ὅλον τε στρατὸν

λαίαν τε πᾶσαν Διὸς ἄλκιμος

υἱὸς σταθμᾶτο ζάθεον ἄλσος πατρὶ μεγίστῳ· περὶ δὲ πάξαις Ἄλτιν μὲν ὅγʼ ἐν καθαρῷ

διέκρινε, τὸ δὲ κύκλῳ πέδον

ἔθηκε δόρπου λύσιν,

τιμάσαις πόρον Ἀλφεοῦ

μετὰ δώδεκʼ ἀνάκτων θεῶν. καὶ πάγον

Κρόνου προσεφθέγξατο· πρόσθε γὰρ

νώνυμνος, ἇς Οἰνόμαος ἆρχε, βρέχετο πολλᾷ νιφάδι. ταύτᾳ δʼ ἐν πρωτογόνῳ τελετᾷ

παρέσταν μὲν ἄρα Μοῖραι σχεδὸν

ὅ τʼ ἐξελέγχων μόνος

ἀλάθειαν ἐτήτυμον

χρόνος. τὸ δὲ σαφανὲς ἰὼν πόρσω κατέφρασεν,

ὅπα τὰν πολέμοιο δόσιν

ἀκρόθινα διελὼν ἔθυε καὶ πενταετηρίδʼ ὅπως ἄρα

ἔστασεν ἑορτὰν σὺν Ὀλυμπιάδι πρώτᾳ

νικαφορίαισί τε.

τίς δὴ ποταίνιον

ἔλαχε στέφανον

χείρεσσι ποσίν τε καὶ ἅρματι,

ἀγώνιον ἐν δόξᾳ θέμενος εὖχος, ἔργῳ καθελών;

σταδίου μὲν ἀρίστευσεν εὐθὺν τόνον

ποσσὶ τρέχων παῖς ὁ Λικυμνίου

Οἰωνός· ἷκεν δὲ Μιδέαθεν στρατὸν ἐλαύνων· ὁ δὲ πάλᾳ κυδαίνων Ἔχεμος Τεγέαν·

Δόρυκλος δʼ ἔφερε πυγμᾶς τέλος,

Τίρυνθα ναίων πόλιν·

ἀνʼ ἵπποισι δὲ τέτρασιν

ἀπὸ Μαντινέας Σᾶμος Ὡλιροθίου·

ἄκοντι Φράστωρ ἔλασε σκοπόν·

μᾶκος δὲ Νικεὺς ἔδικε πέτρῳ χέρα κυκλώσαις ὑπὲρ ἁπάντων, καὶ συμμαχία θόρυβον

παραίθυξε μέγαν· ἐν δʼ ἕσπερον

ἔφλεξεν εὐώπιδος

σελάνας ἐρατὸν φάος.

ἀείδετο δὲ πᾶν τέμενος τερπναῖσι θαλίαις

τὸν ἐγκώμιον ἀμφὶ τρόπον.

ἀρχαῖς δὲ προτέραις ἑπόμενοι καί νῦν ἐπωνυμίαν χάριν

νίκας ἀγερώχου, κελαδησόμεθα βροντὰν

καὶ πυρπάλαμον βέλος

ὀρσικτύπου Διός,

ἐν ἅπαντι κράτει

αἴθωνα κεραυνὸν ἀραρότα.

χλιδῶσα δὲ μολπὰ πρὸς κάλαμον ἀντιάξει μελέων,

τὰ παρʼ εὐκλέϊ Δίρκᾳ χρόνῳ μὲν φάνεν·

ἀλλʼ ὥτε παῖς ἐξ ἀλόχου πατρὶ

ποθεινὸς ἵκοντι νεότατος τὸ πάλιν ἤδη, μάλα δέ οἱ θερμαίνει φιλότατι νόον·

ἐπεὶ πλοῦτος ὁ λαχὼν ποιμένα

ἐπακτὸν ἀλλότριον,

θνᾴσκοντι στυγερώτατος·

καὶ ὅταν καλὰ ἔρξαις ἀοιδᾶς ἄτερ,

Ἁγησίδαμʼ, εἰς Ἀΐδα σταθμὸν

ἀνὴρ ἵκηται, κενεὰ πνεύσαις ἔπορε μόχθῳ βραχύ τι τερπνόν. τὶν δʼ ἁδυεπής τε λύρα

γλυκύς τʼ αὐλὸς ἀναπάσσει χάριν·

τρέφοντι δʼ εὐρὺ κλέος

κόραι Πιερίδες Διός.

ἐγὼ δὲ συνεφαπτόμενος σπουδᾷ, κλυτὸν ἔθνος

Λοκρῶν ἀμφέπεσον μέλιτι

εὐάνορα πόλιν καταβρέχων· παῖδʼ ἐρατὸν δʼ Ἀρχεστράτου

αἴνησα, τὸν εἶδον κρατέοντα χερὸς ἀλκᾷ

βωμὸν παρʼ Ὀλύμπιον,

κεῖνον κατὰ χρόνον

ἰδέᾳ τε καλὸν

ὥρᾳ τε κεκραμένον, ἅ ποτε

ἀναιδέα Γανυμήδει μόρον ἄλαλκε σὺν Κυπρογενεῖ.

ἔστιν ἀνθρώποις ἀνέμων ὅτε πλείστα

χρῆσις, ἔστιν δʼ οὐρανίων ὑδάτων,

ὀμβρίων παίδων νεφέλας.

εἰ δὲ σὺν πόνῳ τις εὖ πράσσοι, μελιγάρυες ὕμνοι

ὑστέρων ἀρχὰ λόγων

τέλλεται καὶ πιστὸν ὅρκιον μεγάλαις ἀρεταῖς.

ἀφθόνητος δʼ αἶνος Ὀλυμπιονίκαις

οὗτος ἄγκειται. τὰ μὲν ἁμετέρα

γλῶσσα ποιμαίνειν ἐθέλει·

ἐκ θεοῦ δʼ ἀνὴρ σοφαῖς ἀνθεῖ πραπίδεσσιν ὁμοίως.

ἴσθι νῦν, Ἀρχεστράτου

παῖ, τεᾶς, Ἁγησίδαμε, πυγμαχίας ἕνεκεν

κόσμον ἐπὶ στεφάνῳ χρυσέας ἐλαίας

ἁδυμελῆ κελαδήσω,

Ζεφυρίων, Λοκρῶν γενεὰν ἀλέγων.

ἔνθα συγκωμάξατʼ· ἐγγυάσομαι

ὔμμιν, ὦ Μοῖσαι, φυγόξενον στρατὸν

μηδʼ ἀπείρατον καλῶν,

ἀκρόσοφον δὲ καὶ αἰχματὰν ἀφίξεσθαι. τὸ γὰρ

ἐμφυὲς οὔτʼ αἴθων ἀλώπηξ

οὔτʼ ἐρίβρομοι λέοντες διαλλάξαντο ἦθος.

λίσσομαι, παῖ Ζηνὸς Ἐλευθερίου,

Ἱμέραν εὐρυσθενέʼ ἀμφιπόλει, σώτειρα Τύχα.

τὶν γὰρ ἐν πόντῳ κυβερνῶνται θοαὶ

νᾶες, ἐν χέρσῳ τε λαιψηροὶ πόλεμοι

κἀγοραὶ βουλαφόροι. αἵ γε μὲν ἀνδρῶν

πόλλʼ ἄνω, τὰ δʼ αὖ κάτω ψεύδη μεταμώνια τάμνοισαι κυλίνδοντʼ ἐλπίδες·

σύμβολον δʼ οὔ πώ τις ἐπιχθονίων

πιστὸν ἀμφὶ πράξιος ἐσσομένας εὗρεν θεόθεν·

τῶν δὲ μελλόντων τετύφλωνται φραδαί.

πολλὰ δʼ ἀνθρώποις παρὰ γνώμαν ἔπεσεν,

ἔμπαλιν μὲν τέρψιος, οἱ δʼ ἀνιαραῖς

ἀντικύρσαντες ζάλαις ἐσλὸν βαθὺ πήματος ἐν μικρῷ πεδάμειψαν χρόνῳ.

υἱὲ Φιλάνορος, ἤτοι καὶ τεά κεν,

ἐνδομάχας ἅτʼ ἀλέκτωρ, συγγόνῳ παρʼ ἑστίᾳ

ἀκλεὴς τιμὰ κατεφυλλορόησε ποδῶν,

εἰ μὴ στάσις ἀντιάνειρα Κνωσίας ἄμερσε πάτρας.

νῦν δʼ Ὀλυμπία στεφανωσάμενος

καὶ δὶς ἐκ Πυθῶνος Ἰσθμοῖ τʼ, Ἐργότελες,

θερμὰ Νυμφᾶν λουτρὰ βαστάζεις, ὁμιλέων παρʼ οἰκείαις ἀρούραις.

τρισολυμπιονίκαν

ἐπαινέων οἶκον ἅμερον ἀστοῖς,

ξένοισι δὲ θεράποντα, γνώσομαι

τὰν ὀλβίαν Κόρινθον, Ἰσθμίου

πρόθυρον Ποτειδᾶνος, ἀγλαόκουρον.

ἐν τᾷ γὰρ Εὐνομία ναίει, κασίγνηταί τε, βάθρον πολίων ἀσφαλές,

Δίκα καὶ ὁμότροφος Εἰρήνα, ταμίαι ἀνδράσι πλούτου,

χρύσεαι παῖδες εὐβούλου Θέμιτος·

ἐθέλοντι δʼ ἀλέξειν

Ὕβριν, Κόρου ματέρα θρασύμυθον.

ἔχω καλά τε φράσαι, τόλμα τέ μοι

εὐθεῖα γλῶσσαν ὀρνύει λέγειν.

ἄμαχον δὲ κρύψαι τὸ συγγενὲς ἦθος.

ὔμμιν δέ, παῖδες Ἀλάτα, πολλὰ μὲν νικαφόρον ἀγλαΐαν ὤπασαν

ἄκραις ἀρεταῖς ὑπερελθόντων ἱεροῖς ἐν ἀέθλοις,

πολλὰ δʼ ἐν καρδίαις ἀνδρῶν ἔβαλον

ὧραι πολυάνθεμοι ἀρχαῖα σοφίσμαθʼ. ἅπαν δʼ εὑρόντος ἔργον.

ταὶ Διωνύσου πόθεν ἐξέφανεν

σὺν βοηλάτᾳ χάριτες διθυράμβῳ·

τίς γὰρ ἱππείοις ἐν ἔντεσσιν μέτρα,

ἢ θεῶν ναοῖσιν οἰωνῶν βασιλέα δίδυμον

ἐπέθηκʼ; ἐν δὲ Μοῖσʼ ἁδύπνοος,

ἐν δʼ Ἄρης ἀνθεῖ νέων οὐλίαις αἰχμαῖσιν ἀνδρῶν.

ὕπατʼ εὐρὺ ἀνάσσων

Ὀλυμπίας, ἀφθόνητος ἔπεσσιν

γένοιο χρόνον ἅπαντα, Ζεῦ πάτερ,

καὶ τόνδε λαὸν ἀβλαβῆ νέμων

Ξενοφῶντος εὔθυνε δαίμονος οὖρον·

δέξαι τέ οἱ στεφάνων ἐγκώμιον τεθμόν, τὸν ἄγει πεδίων ἐκ Πίσας,

πεντάθλῳ ἅμα σταδίου νικῶν δρόμον· ἀντεβόλησεν

τῶν ἀνὴρ θνατὸς οὔπω τις πρότερον.

δύο δʼ αὐτὸν ἔρεψαν

πλόκοι σελίνων ἐν Ἰσθμιάδεσσιν

φανέντα· Νέμεά τʼ οὐκ ἀντιξοεῖ.

πατρὸς δὲ Θεσσαλοῦ ἐπʼ Ἀλφεοῦ

ῥεέθροισιν αἴγλα ποδῶν ἀνάκειται,

Πυθοῖ τʼ ἔχει σταδίου τιμὰν διαύλου θʼ ἁλίῳ ἀμφʼ ἑνί, μηνός τέ οἱ

τωὐτοῦ κρανααῖς ἐνʼ Ἀθάναισι τρία ἔργα ποδαρκὴς

ἅμερα θῆκε κάλλιστʼ ἀμφὶ κόμαις,

Ἑλλώτια δʼ ἑπτάκις· ἐν δʼ ἀμφιάλοισι Ποτειδᾶνος τεθμοῖσιν

Πτοιοδώρῳ σὺν πατρὶ μακρότεραι

Τερψίᾳ θʼ ἕψοντʼ Ἐριτίμῳ τʼ ἀοιδαί.

ὅσσα τʼ ἐν Δελφοῖσιν ἀριστεύσατε

ἠδὲ χόρτοις ἐν λέοντος, δηρίομαι πολέσιν

περὶ πλήθει καλῶν, ὡς μὰν σαφὲς

οὐκ ἂν εἰδείην λέγειν ποντιᾶν ψάφων ἀριθμόν.

ἕπεται δʼ ἐν ἑκάστῳ

μέτρον· νοῆσαι δὲ καιρὸς ἄριστος.

ἐγὼ δὲ ἴδιος ἐν κοινῷ σταλεὶς

μῆτίν τε γαρύων παλαιγόνων

πόλεμόν τʼ ἐν ἡρωΐαις ἀρεταῖσιν

οὐ ψεύσομʼ ἀμφὶ Κορίνθῳ, Σίσυφον μὲν πυκνότατον παλάμαις ὡς θεόν,

καὶ τὰν πατρὸς ἀντία Μήδειαν θεμέναν γάμον αὐτᾷ,

ναῒ σώτειραν Ἀργοῖ καὶ προπόλοις.

τὰ δὲ καί ποτʼ ἐν ἀλκᾷ

πρὸ Δαρδάνου τειχέων ἐδόκησαν

ἐπʼ ἀμφότερα μαχᾶν τάμνειν τέλος,

τοὶ μὲν γένει φίλῳ σὺν Ἀτρέος

Ἑλέναν κομίζοντες, οἱ δʼ ἀπὸ πάμπαν

εἴργοντες· ἐκ Λυκίας δὲ Γλαῦκον ἐλθόντα τρόμεον Δαναοί. τοῖσι μὲν

ἐξεύχετʼ ἐν ἄστεϊ Πειράνας σφετέρου πατρὸς ἀρχὰν

καὶ βαθὺν κλᾶρον ἔμμεν καὶ μέγαρον·

ὃς τᾶς ὀφιώδεος υἱόν ποτε Γοργόνος ἦ πόλλʼ ἀμφὶ κρουνοῖς

Πάγασον ζεῦξαι ποθέων ἔπαθεν,

πρίν γέ οἱ χρυσάμπυκα κούρα χαλινὸν

Παλλὰς ἤνεγκʼ· ἐξ ὀνείρου δʼ αὐτίκα

ἦν ὕπαρ· φώνασε δʼ· εὕδεις, Αἰολίδα βασιλεῦ;

ἄγε φίλτρον τόδʼ ἵππειον δέκευ,

καὶ Δαμαίῳ νιν θύων ταῦρον ἀργᾶντα πατρὶ δεῖξον.

κυαναιγὶς ἐν ὄρφνᾳ

κνώσσοντί οἱ παρθένος τόσα εἰπεῖν

ἔδοξεν· ἀνὰ δʼ ἐπᾶλτʼ ὀρθῷ ποδί.

παρκείμενον δὲ συλλαβὼν τέρας,

ἐπιχώριον μάντιν ἄσμενος εὗρεν,

δεῖξέν τε Κοιρανίδᾳ πᾶσαν τελευτὰν πράγματος, ὥς τʼ ἀνὰ βωμῷ θεᾶς

κοιτάξατο νύκτʼ ἀπὸ κείνου χρήσιος. ὥς τέ οἱ αὐτὰ

Ζηνὸς ἐγχεικεραύνου παῖς ἔπορεν

δαμασίφρονα χρυσόν.

ἐνυπνίῳ δʼ ᾇ τάχιστα πιθέσθαι

κελήσατό μιν, ὅταν δʼ εὐρυσθενεῖ

καρταίποδʼ ἀναρύῃ Γαιαόχῳ,

θέμεν Ἱππίᾳ βωμὸν εὐθὺς Ἀθάνᾳ.

τελεῖ δὲ θεῶν δύναμις καὶ τὰν παρʼ ὅρκον καὶ παρὰ ἐλπίδα κούφαν κτίσιν.

ἤτοι καὶ ὁ καρτερὸς ὁρμαίνων ἕλε Βελλεροφόντας,

φάρμακον πραῢ τείνων ἀμφὶ γένυι,

ἵππον πτερόεντʼ· ἀναβὰς δʼ εὐθὺς ἐνόπλια χαλκωθεὶς ἔπαιζεν.

σὺν δὲ κείνῳ καί ποτʼ Ἀμαζονίδων

αἰθέρος ψυχρῶν ἀπὸ κόλπων ἐρήμου

τοξόταν βάλλων γυναικεῖον στρατόν,

καὶ Χίμαιραν πῦρ πνέοισαν καὶ Σολύμους ἔπεφνεν.

διασωπάσομαί οἱ μόρον ἐγώ·

τὸν δʼ ἐν Οὐλύμπῳ φάτναι Ζηνὸς ἀρχαῖαι δέκονται.

ἐμὲ δʼ εὐθὺν ἀκόντων

ἱέντα ῥόμβον παρὰ σκοπὸν οὐ χρὴ

τὰ πολλὰ βέλεα καρτύνειν χεροῖν.

Μοίσαις γὰρ ἀγλαοθρόνοις ἑκὼν

Ὀλιγαιθίδαισίν τʼ ἔβαν ἐπίκουρος.

Ἰσθμοῖ τά τʼ ἐν Νεμέᾳ παύρῳ ἔπει θήσω φανέρʼ ἀθρόʼ, ἀλαθής τέ μοι

ἔξορκος ἐπέσσεται ἑξηκοντάκι δὴ ἀμφοτέρωθεν

ἁδύγλωσσος βοὰ κάρυκος ἐσλοῦ.

τὰ δʼ Ὀλυμπίᾳ αὐτῶν

ἔοικεν ἤδη πάροιθε λελέχθαι·

τά τʼ ἐσσόμενα τότʼ ἂν φαίην σαφές·

νῦν δʼ ἔλπομαι μέν, ἐν θεῷ γε μὰν

τέλος· εἰ δὲ δαίμων γενέθλιος ἕρποι,

διʼ τοῦτʼ Ἐνυαλίῳ τʼ ἐκδώσομεν πράσσειν. τὰ δʼ ὑπʼ ὀφρύϊ Παρνασσίᾳ

ἕξ· Ἄργεΐ θʼ ὅσσα καὶ ἐν Θήβαις, ὅσα τʼ Ἀρκάσιν ἀνάσσων

μαρτυρήσει Λυκαίου βωμὸς ἄναξ,

Πέλλανά τε καὶ Σικυὼν καὶ Μέγαρʼ Αἰακιδᾶν τʼ εὐερκὲς ἄλσος,

ἅ τʼ Ἐλευσὶς καὶ λιπαρὰ Μαραθών,

ταί θʼ ὑπʼ Αἴτνας ὑψιλόφου καλλίπλουτοι

πόλιες, ἅ τʼ Εὔβοια· καὶ πᾶσαν κατὰ

Ἑλλάδʼ εὑρήσεις ἐρευνῶν μάσσονʼ ἢ ὡς ἰδέμεν.

ἄνα, κούφοισιν ἐκνεῦσαι ποσίν·

Ζεῦ τέλειʼ, αἰδῶ δίδοι καὶ τύχαν τερπνῶν γλυκεῖαν.

Καφισίων ὑδάτων

λαχοῖσαι, αἵτε ναίετε καλλίπωλον ἕδραν,

ὦ λιπαρᾶς ἀοίδιμοι βασίλειαι

Χάριτες Ὀρχομενοῦ, παλαιγόνων Μινυᾶν ἐπίσκοποι,

κλῦτʼ, ἐπεὶ εὔχομαι. σὺν γὰρ ὔμμιν τὰ τερπνὰ καὶ

τὰ γλυκέʼ ἄνεται πάντα βροτοῖς,

εἰ σοφός, εἰ καλός, εἴ τις ἀγλαὸς ἀνήρ.

οὐδὲ γὰρ θεοὶ σεμνᾶν Χαρίτων ἄτερ

κοιρανέοισιν χοροὺς οὔτε δαῖτας· ἀλλὰ πάντων ταμίαι

ἔργων ἐν οὐρανῷ, χρυσότοξον θέμεναι παρὰ

Πύθιον Ἀπόλλωνα θρόνους,

ἀέναον σέβοντι πατρὸς Ὀλυμπίοιο τιμάν.

ὦ πότνιʼ Ἀγλαΐα

φιλησίμολπέ τʼ Εὐφροσύνα, θεῶν κρατίστου

παῖδες, ἐπακοοῖτε νῦν, Θαλία τε

ἐρασίμολπε, ἰδοῖσα τόνδε κῶμον ἐπʼ εὐμενεῖ τύχᾳ

κοῦφα βιβῶντα· Λυδῷ γὰρ Ἀσώπιχον τρόπῳ

ἔν τε μελέταις ἀείδων ἔμολον,

οὕνεκʼ Ὀλυμπιόνικος ἁ Μινυεία

σεῦ ἕκατι. μελανοτειχέα νῦν δόμον

Φερσεφόνας ἔλθʼ, Ἀχοῖ, πατρὶ κλυτὰν φέροισʼ ἀγγελίαν,

Κλεόδαμον ὄφρʼ ἰδοῖσʼ, υἱὸν εἴπῃς ὅτι οἱ νέαν

κόλποις παρʼ εὐδόξοις Πίσας

ἐστεφάνωσε κυδίμων ἀέθλων πτεροῖσι χαίταν.