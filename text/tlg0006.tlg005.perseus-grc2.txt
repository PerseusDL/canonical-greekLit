

Πολλὴ μὲν ἐν βροτοῖσι κοὐκ ἀνώνυμος,

θεὰ κέκλημαι Κύπρις, οὐρανοῦ τ’ ἔσω·

ὅσοι τε Πόντου τερμόνων τ’ Ἀτλαντικῶν

ναίουσιν εἴσω φῶς ὁρῶντες ἡλίου,

τοὺς μὲν σέβοντας τἀμὰ πρεσβεύω κράτη,

σφάλλω δ’ ὅσοι φρονοῦσιν εἰς ἡμᾶς μέγα.

ἔνεστι γὰρ δὴ κἀν θεῶν γένει τόδε·

τιμώμενοι χαίρουσιν ἀνθρώπων ὕπο.

δείξω δὲ μύθων τῶνδ’ ἀλήθειαν τάχα·

ὁ γάρ με Θησέως παῖς, Ἀμαζόνος τόκος,

Ἱππόλυτος, ἁγνοῦ Πιτθέως παιδεύματα,

μόνος πολιτῶν τῆσδε γῆς Τροζηνίας

λέγει κακίστην δαιμόνων πεφυκέναι,

ἀναίνεται δὲ λέκτρα κοὐ ψαύει γάμων·

Φοίβου δ’ ἀδελφὴν Ἄρτεμιν, Διὸς κόρην,

τιμᾷ, μεγίστην δαιμόνων ἡγούμενος·

χλωρὰν δ’ ἀν’ ὕλην παρθένῳ ξυνὼν ἀεὶ

κυσὶν ταχείαις θῆρας ἐξαιρεῖ χθονός,

μείζω βροτείας προσπεσὼν ὁμιλίας.

τούτοισι μέν νυν οὐ φθονῶ· τί γάρ με δεῖ;

ἃ δ’ εἰς ἔμ’ ἡμάρτηκε, τιμωρήσομαι

Ἱππόλυτον ἐν τῇδ’ ἡμέρᾳ· τὰ πολλὰ δὲ

πάλαι προκόψασ’ — οὐ πόνου πολλοῦ με δεῖ.

ἐλθόντα γάρ νιν Πιτθέως ποτ’ ἐκ δόμων

σεμνῶν ἐς ὄψιν καὶ τέλη μυστηρίων

Πανδίονος γῆν, πατρὸς εὐγενὴς δάμαρ

ἰδοῦσα Φαίδρα καρδίαν κατέσχετο

ἔρωτι δεινῷ τοῖς ἐμοῖς βουλεύμασιν.

καὶ πρὶν μὲν ἐλθεῖν τήνδε γῆν Τροζηνίαν,

πέτραν παρ’ αὐτὴν Παλλάδος, κατόψιον

γῆς τῆσδε, ναὸν Κύπριδος ἐγκαθίσατο,

ἐρῶσ’ ἔρωτ’ ἔκδημον· Ἱππολύτῳ δ’ ἔπι

τὸ λοιπὸν ὠνόμαζ’ ἐνιδρῦσθαι θεάν.

ἐπεὶ δὲ Θησεὺς Κεκροπίαν λείπει χθόνα,

μίασμα φεύγων αἵματος Παλλαντιδῶν,

καὶ τήνδε σὺν δάμαρτι ναυστολεῖ χθόνα,

ἐνιαυσίαν ἔκδημον αἰνέσας φυγήν,

ἐνταῦθα δὴ στένουσα κἀκπεπληγμένη

κέντροις ἔρωτος ἡ τάλαιν’ ἀπόλλυται

σιγῇ· ξύνοιδε δ’ οὔτις οἰκετῶν νόσον.

ἀλλ’ οὔτι ταύτῃ τόνδ’ ἔρωτα χρὴ πεσεῖν·

δείξω δὲ Θησεῖ πρᾶγμα , κἀκφανήσεται.

καὶ τὸν μὲν ἡμῖν πολέμιον νεανίαν

κτενεῖ πατὴρ ἀραῖσιν, ἃς ὁ πόντιος

ἄναξ Ποσειδῶν ὤπασεν Θησεῖ γέρας,

μηδὲν μάταιον ἐς τρὶς εὔξασθαι θεῷ.

ἣ δ’ εὐκλεὴς μέν, ἀλλ’ ὅμως ἀπόλλυται,

Φαίδρα· τὸ γὰρ τῆσδ’ οὐ προτιμήσω κακὸν

τὸ μὴ οὐ παρασχεῖν τοὺς ἐμοὺς ἐχθροὺς ἐμοὶ

δίκην τοσαύτην ὥστ’ ἐμοὶ καλῶς ἔχειν.

ἀλλ’, εἰσορῶ γὰρ τόνδε παῖδα Θησέως

στείχοντα, θήρας μόχθον ἐκλελοιπότα,

Ἱππόλυτον, ἔξω τῶνδε βήσομαι τόπων.

πολὺς δ’ ἅμ’ αὐτῷ προσπόλων ὀπισθόπους

κῶμος λέλακεν, Ἄρτεμιν τιμῶν θεὰν

ὕμνοισιν· οὐ γὰρ οἶδ’ ἀνεῳγμένας πύλας

Ἅιδου, φάος δὲ λοίσθιον βλέπων τόδε.

ἕπεσθ’ ἀείδοντες ἕπεσθε

τὰν Διὸς οὐρανίαν

Ἄρτεμιν, ᾇ μελόμεσθα.

πότνια πότνια σεμνοτάτα,

Ζανὸς γένεθλον,

χαῖρε, χαῖρέ μοι, ὦ κόρα

Λατοῦς Ἄρτεμι καὶ Διός,

καλλίστα πολὺ παρθένων,

ἃ μέγαν κατ’ οὐρανὸν

ναίεις εὐπατέρειαν αὐ-

λάν, Ζηνὸς πολύχρυσον οἶκον.

χαῖρέ μοι, ὦ καλλίστα καλ-

λίστα τῶν κατ’ Ὄλυμπον.

παρθένων, Ἄρτεμι.

σοὶ τόνδε πλεκτὸν στέφανον ἐξ ἀκηράτου

λειμῶνος, ὦ δέσποινα, κοσμήσας φέρω,

ἔνθ’ οὔτε ποιμὴν ἀξιοῖ φέρβειν βοτὰ

οὔτ’ ἦλθέ πω σίδαρος, ἀλλ’ ἀκήρατον

μέλισσα λειμῶν’ ἠρινὴ διέρχεται,

Αἰδὼς δὲ ποταμίαισι κηπεύει δρόσοις·

ὅσοις διδακτὸν μηδέν, ἀλλ’ ἐν τῇ φύσει

τὸ σωφρονεῖν εἴληχεν ἐς τὰ πάνθ’ ὁμῶς,

τούτοις δρέπεσθαι, τοῖς κακοῖσι δ’ οὐ θέμις.

ἀλλ’, ὦ φίλη δέσποινα, χρυσέας κόμης

ἀνάδημα δέξαι χειρὸς εὐσεβοῦς ἄπο.

μόνῳ γάρ ἐστι τοῦτ’ ἐμοὶ γέρας βροτῶν·

σοὶ καὶ ξύνειμι καὶ λόγοις ἀμείβομαι,

κλύων μὲν αὐδήν, ὄμμα δ’ οὐχ ὁρῶν τὸ σόν.

τέλος δὲ κάμψαιμ’ ὥσπερ ἠρξάμην βίου.

ἄναξ — θεοὺς γὰρ δεσπότας καλεῖν χρεών —

ἆρ’ ἄν τί μου δέξαιο βουλεύσαντος εὖ;

καὶ κάρτα γ’· ἦ γὰρ οὐ σοφοὶ φαινοίμεθ’ ἄν.

οἶσθ’ οὖν βροτοῖσιν ὃς καθέστηκεν νόμος

οὐκ οἶδα· τοῦ δὲ καί μ’ ἀνιστορεῖς πέρι;

μισεῖν τὸ σεμνὸν καὶ τὸ μὴ πᾶσιν φίλον.

ὀρθῶς γε· τίς δ’ οὐ σεμνὸς ἀχθεινὸς βροτῶν;

ἐν δ’ εὐπροσηγόροισιν ἔστι τις χάρις;

πλείστη γε, καὶ κέρδος γε σὺν μόχθῳ βραχεῖ.

ἦ κἀν θεοῖσι ταὐτὸν ἐλπίζεις τόδε;

εἴπερ γε θνητοὶ θεῶν νόμοισι χρώμεθα.

πῶς οὖν σὺ σεμνός, δαίμον’ οὐ προσεννέπων

τίν’; εὐλαβοῦ δὲ μή τί σου σφαλῇ στόμα.

τήνδ’, ἣ πύλαισι σαῖς ἐφέστηκεν Κύπρις.

πρόσωθεν αὐτὴν ἁγνὸς ὢν ἀσπάζομαι.

σεμνός γε μέντοι κἀπίσημος ἐν βροτοῖς.

ἄλλοισιν ἄλλος θεῶν τε κἀνθρώπων μέλει.

εὐδαιμονοίης νοῦν ἔχων ὅσον σε δεῖ.

οὐδείς μ’ ἀρέσκει νυκτὶ θαυμαστὸς θεῶν.

τιμαῖσιν, ὦ παῖ, δαιμόνων χρῆσθαι χρεών.

χωρεῖτ’, ὀπαδοί, καὶ παρελθόντες δόμους

σίτων μέλεσθε· τερπνὸν ἐκ κυναγίας

τράπεζα πλήρης· καὶ καταψήχειν χρεὼν

ἵππους, ὅπως ἂν ἅρμασιν ζεύξας ὕπο

βορᾶς κορεσθεὶς γυμνάσω τὰ πρόσφορα.

τὴν σὴν δὲ Κύπριν πόλλ’ ἐγὼ χαίρειν λέγω.

ἡμεῖς δέ — τοὺς νέους γὰρ οὐ μιμητέον,

φρονοῦντας οὕτως — ὡς πρέπει δούλοις λέγειν,

προσευξόμεσθα τοῖσι σοῖς ἀγάλμασιν,

δέσποινα Κύπρι. χρὴ δὲ συγγνώμην ἔχειν,

εἴ τίς σ’ ὑφ’ ἥβης σπλάγχνον ἔντονον φέρων

μάταια βάζει· μὴ δόκει τούτων κλύειν·

σοφωτέρους γὰρ χρὴ βροτῶν εἶναι θεούς.

Ὠκεανοῦ τις ὕδωρ στάζουσα πέτρα λέγεται,

βαπτὰν κάλπισι ῥυτὰν πα-

γὰν προιεῖσα κρημνῶν·

ὅθι μοί τις ἦν φίλα

πορφύρεα φάρεα

ποταμίᾳ δρόσῳ

τέγγουσα, θερ-

μᾶς δ’ ἐπὶ νῶτα πέτρας εὐ-

αλίου κατέβαλλ’· ὅθεν

μοι πρώτα φάτις ἦλθε δεσποίνας·

τειρομέναν νοσερᾷ κοίτᾳ δέμας ἐντὸς ἔχειν

οἴκων, λεπτὰ δὲ φάρη ξάν-

θαν κεφαλὰν σκιάζειν·

τριτάταν δέ νιν κλύω

τάνδ’ ἀβρωσίᾳ

στόματος ἁμέραν

Δάματρος ἀ-

κτᾶς δέμας ἁγνὸν ἴσχειν, κρυ-

πτῷ πένθει θανάτου θέλου-

σαν κέλσαι ποτὶ τέρμα δύστανον.

— ἦ σὺ γ’ ἔνθεος, ὦ κούρα,

εἴτ’ ἐκ Πανὸς εἴθ’ Ἑκάτας

ἢ σεμνῶν Κορυβάντων φοι-

τᾷς ἢ ματρὸς ὀρείας;

— σὺ δ’ ἀμφὶ τὰν πολύθηρον Δί-

κτυνναν ἀμπλακίαις ἀνίε-

ρος ἀθύτων πελάνων τρύχῃ;

φοιτᾷ γὰρ καὶ διὰ λίμνας

χέρσον θ’ ὑπὲρ πελάγους

δίναις ἐν νοτίαις ἅλμας.

— ἢ πόσιν, τὸν Ἐρεχθειδᾶν

ἀρχαγόν, τὸν εὐπατρίδαν,

ποιμαίνει τις ἐν οἴκοις κρυ-

πτὰ κοίτα λεχέων σῶν;

— ἢ ναυβάτας τις ἔπλευσεν Κρή-

τας ἔξορμος ἀνὴρ λιμένα

τὸν εὐξεινότατον ναύταις,

φήμαν πέμπων βασιλείᾳ,

λύπᾳ δ’ ὑπὲρ παθέων

εὐναία δέδεται ψυχά;

— φιλεῖ δὲ τᾷ δυστρόπῳ γυναικῶν

ἁρμονίᾳ κακὰ δύστανος ἀμηχανία συνοικεῖν,

ὠδινῶν τε καὶ ἀφροσύνας.

δι’ ἐμᾶς ᾖξέν ποτε νηδύος ἅδ’

αὔρα. τὰν δ’ εὔλοχον οὐρανίαν

τόξων μεδέουσαν ἀύτευν

Ἄρτεμιν, καί μοι πολυζήλωτος αἰεὶ

σὺν θεοῖσι φοιτᾷ.

— ἀλλ’ ἥδε τροφὸς γεραιὰ πρὸ θυρῶν

τήνδε κομίζουσ’ ἔξω μελάθρων·

στυγνὸν δ’ ὀφρύων νέφος αὐξάνεται.

τί ποτ’ ἔστι μαθεῖν ἔραται ψυχή,

τί δεδήληται

δέμας ἀλλόχροον βασιλείας.

ὦ κακὰ θνητῶν στυγεραί τε νόσοι.

τί σ’ ἐγὼ δράσω; τί δὲ μὴ δράσω;

τόδε σοι φέγγος λαμπρόν, ὅδ’ αἰθήρ·

ἔξω δὲ δόμων ἤδη νοσερᾶς

δέμνια κοίτης.

δεῦρο γὰρ ἐλθεῖν πᾶν ἔπος ἦν σοι·

τάχα δ’ ἐς θαλάμους σπεύσεις τὸ πάλιν.

ταχὺ γὰρ σφάλλῃ κοὐδενὶ χαίρεις,

οὐδέ σ’ ἀρέσκει τὸ παρόν, τὸ δ’ ἀπὸν

φίλτερον ἡγῇ.

κρεῖσσον δὲ νοσεῖν ἢ θεραπεύειν·

τὸ μέν ἐστιν ἁπλοῦν, τῷ δὲ συνάπτει

λύπη τε φρενῶν χερσίν τε πόνος.

πᾶς δ’ ὀδυνηρὸς βίος ἀνθρώπων,

κοὐκ ἔστι πόνων ἀνάπαυσις.

ἀλλ’ ὅ τι τοῦ ζῆν φίλτερον ἄλλο

σκότος ἀμπίσχων κρύπτει νεφέλαις.

τοῦ δ’ ὅ τι τοῦτο στίλβει κατὰ γῆν

δυσέρωτες δὴ φαινόμεθ’ ὄντες,

δι’ ἀπειροσύνην ἄλλου βιότου

κοὐκ ἀπόδειξιν τῶν ὑπὸ γαίας·

μύθοις δ’ ἄλλως φερόμεσθα.

ἄρατέ μου δέμας, ὀρθοῦτε κάρα·

λέλυμαι μελέων σύνδεσμα φίλων.

λάβετ’ εὐπήχεις χεῖρας, πρόπολοι.

βαρύ μοι κεφαλᾶς ἐπίκρανον ἔχειν·

ἄφελ’, ἀμπέτασον βόστρυχον ὤμοις.

θάρσει, τέκνον, καὶ μὴ χαλεπῶς

μετάβαλλε δέμας.

ῥᾷον δὲ νόσον μετά θ’ ἡσυχίας

καὶ γενναίου λήματος οἴσεις·

μοχθεῖν δὲ βροτοῖσιν ἀνάγκη.

αἰαῖ·

πῶς ἂν δροσερᾶς ἀπὸ κρηνῖδος

καθαρῶν ὑδάτων πῶμ’ ἀρυσαίμαν,

ὑπό τ’ αἰγείροις ἔν τε κομήτῃ

λειμῶνι κλιθεῖσ’ ἀναπαυσαίμαν;

ὦ παῖ, τί θροεῖς;

οὐ μὴ παρ’ ὄχλῳ τάδε γηρύσῃ

μανίας ἔποχον ῥίπτουσα λόγον;

πέμπετέ μ’ εἰς ὄρος· εἶμι πρὸς ὕλαν

καὶ παρὰ πεύκας, ἵνα θηροφόνοι

στείβουσι κύνες

βαλιαῖς ἐλάφοις ἐγχριμπτόμεναι·

πρὸς θεῶν, ἔραμαι κυσὶ θωΰξαι

καὶ παρὰ χαίταν ξανθὰν ῥῖψαι

Θεσσαλὸν ὅρπακ’, ἐπίλογχον ἔχουσ’

ἐν χειρὶ βέλος.

τί ποτ’, ὦ τέκνον, τάδε κηραίνεις;

τί κυνηγεσίων καὶ σοὶ μελέτη;

τί δὲ κρηναίων νασμῶν ἔρασαι;

πάρα γὰρ δροσερὰ πύργοις συνεχὴς

κλιτύς, ὅθεν σοι πῶμα γένοιτ’ ἄν.

δέσποιν’ ἁλίας Ἄρτεμι Λίμνας

καὶ γυμνασίων τῶν ἱπποκρότων,

εἴθε γενοίμαν ἐν σοῖς δαπέδοις,

πώλους Ἐνέτας δαμαλιζομένα.

τί τόδ’ αὖ παράφρων ἔρριψας ἔπος;

νῦν δὴ μὲν ὄρος βᾶσ’ ἐπὶ θήρας

πόθον ἐστέλλου, νῦν δ’ αὖ ψαμάθοις

ἐπ’ ἀκυμάντοις πώλων ἔρασαι.

τάδε μαντείας ἄξια πολλῆς,

ὅστις σε θεῶν ἀνασειράζει

καὶ παρακόπτει φρένας, ὦ παῖ.

δύστηνος ἐγώ, τί ποτ’ εἰργασάμην;

ποῖ παρεπλάγχθην γνώμης ἀγαθῆς;

ἐμάνην, ἔπεσον δαίμονος ἄτῃ.

φεῦ φεῦ, τλήμων.

μαῖα, πάλιν μου κρύψον κεφαλήν,

αἰδούμεθα γὰρ τὰ λελεγμένα μοι.

κρύπτε· κατ’ ὄσσων δάκρυ μοι βαίνει,

καὶ ἐπ’ αἰσχύνην ὄμμα τέτραπται.

τὸ γὰρ ὀρθοῦσθαι γνώμην ὀδυνᾷ·

τὸ δὲ μαινόμενον κακόν· ἀλλὰ κρατεῖ

μὴ γιγνώσκοντ’ ἀπολέσθαι.

κρύπτω· τὸ δ’ ἐμὸν πότε δὴ θάνατος

σῶμα καλύψει;

πολλὰ διδάσκει μ’ ὁ πολὺς βίοτος.

χρῆν γὰρ μετρίας εἰς ἀλλήλους

φιλίας θνητοὺς ἀνακίρνασθαι

καὶ μὴ πρὸς ἄκρον μυελὸν ψυχῆς,

εὔλυτα δ’ εἶναι στέργηθρα φρενῶν

ἀπό τ’ ὤσασθαι καὶ ξυντεῖναι.

τὸ δ’ ὑπὲρ δισσῶν μίαν ὠδίνειν

ψυχὴν χαλεπὸν βάρος, ὡς κἀγὼ

τῆσδ’ ὑπεραλγῶ.

βιότου δ’ ἀτρεκεῖς ἐπιτηδεύσεις

φασὶ σφάλλειν πλέον ἢ τέρπειν

τῇ θ’ ὑγιείᾳ μᾶλλον πολεμεῖν.

οὕτω τὸ λίαν ἧσσον ἐπαινῶ

τοῦ μηδὲν ἄγαν·

καὶ ξυμφήσουσι σοφοί μοι.

γύναι γεραιά, βασιλίδος πιστὴ τροφὲ

Φαίδρας, ὁρῶμεν τάσδε δυστήνους τύχας,

ἄσημα δ’ ἡμῖν ἥτις ἐστὶν ἡ νόσος·

σοῦ δ’ ἂν πυθέσθαι καὶ κλύειν βουλοίμεθ’ ἄν.

οὐκ οἶδ’ ἐλέγχους· οὐ γὰρ ἐννέπειν θέλει.

οὐδ’ ἥτις ἀρχὴ τῶνδε πημάτων ἔφυ;

ἐς ταὐτὸν ἥκεις· πάντα γὰρ σιγᾷ τάδε.

ὡς ἀσθενεῖ τε καὶ κατέξανται δέμας.

πῶς δ’ οὔ, τριταίαν γ’ οὖσ’ ἄσιτος ἡμέραν;

πότερον ὑπ’ ἄτης ἢ θανεῖν πειρωμένη;

θανεῖν; ἀσιτεῖ γ’ εἰς ἀπόστασιν βίου.

θαυμαστὸν εἶπας, εἰ τάδ’ ἐξαρκεῖ πόσει.

κρύπτει γὰρ ἥδε πῆμα κοὔ φησιν νοσεῖν.

ὃ δ’ ἐς πρόσωπον οὐ τεκμαίρεται βλέπων;

ἔκδημος ὢν γὰρ τῆσδε τυγχάνει χθονός.

σὺ δ’ οὐκ ἀνάγκην προσφέρεις, πειρωμένη

νόσον πυθέσθαι τῆσδε καὶ πλάνον φρενῶν;

ἐς πάντ’ ἀφῖγμαι κοὐδὲν εἴργασμαι πλέον·

οὐ μὴν ἀνήσω γ’ οὐδὲ νῦν προθυμίας,

ὡς ἂν παροῦσα καὶ σύ μοι ξυμμαρτυρῇς

οἵα πέφυκα δυστυχοῦσι δεσπόταις.

ἄγ’, ὦ φίλη παῖ, τῶν πάροιθε μὲν λόγων

λαθώμεθ’ ἄμφω, καὶ σύ θ’ ἡδίων γενοῦ

στυγνὴν ὀφρὺν λύσασα καὶ γνώμης ὁδόν,

ἐγώ θ’ ὅπῃ σοι μὴ καλῶς τόθ’ εἱπόμην

μεθεῖσ’ ἐπ’ ἄλλον εἶμι βελτίω λόγον.

κεἰ μὲν νοσεῖς τι τῶν ἀπορρήτων κακῶν,

γυναῖκες αἵδε συγκαθιστάναι νόσον·

εἰ δ’ ἔκφορός σοι συμφορὰ πρὸς ἄρσενας,

λέγ’, ὡς ἰατροῖς πρᾶγμα μηνυθῇ τόδε.

εἶἑν· τί σιγᾷς; οὐκ ἐχρῆν σιγᾶν, τέκνον,

ἀλλ’ ἤ μ’ ἐλέγχειν, εἴ τι μὴ καλῶς λέγω,

ἢ τοῖσιν εὖ λεχθεῖσι συγχωρεῖν λόγοις.

φθέγξαι τι, δεῦρ’ ἄθρησον. — ὦ τάλαιν’ ἐγώ,

γυναῖκες, ἄλλως τούσδε μοχθοῦμεν πόνους,

ἴσον δ’ ἄπεσμεν τῷ πρίν· οὔτε γὰρ τότε

λόγοις ἐτέγγεθ’ ἥδε νῦν τ’ οὐ πείθεται. —

ἀλλ’ ἴσθι μέντοι — πρὸς τάδ’ αὐθαδεστέρα

γίγνου θαλάσσης — εἰ θανῇ, προδοῦσα σοὺς

παῖδας πατρῴων μὴ μεθέξοντας δόμων,

μὰ τὴν ἄνασσαν ἱππίαν Ἀμαζόνα,

ἣ σοῖς τέκνοισι δεσπότην ἐγείνατο

νόθον φρονοῦντα γνήσι’, οἶσθά νιν καλῶς,

Ἱππόλυτον

οἴμοι.

θιγγάνει σέθεν τόδε;

ἀπώλεσάς με, μαῖα, καί σε πρὸς θεῶν

τοῦδ’ ἀνδρὸς αὖθις λίσσομαι σιγᾶν πέρι.

ὁρᾷς; φρονεῖς μὲν εὖ, φρονοῦσα δ’ οὐ θέλεις

παῖδάς τ’ ὀνῆσαι καὶ σὸν ἐκσῶσαι βίον.

φιλῶ τέκν’· ἄλλῃ δ’ ἐν τύχῃ χειμάζομαι.

ἁγνὰς μέν, ὦ παῖ, χεῖρας αἵματος φορεῖς;

χεῖρες μὲν ἁγναί, φρὴν δ’ ἔχει μίασμά τι.

μῶν ἐξ ἐπακτοῦ πημονῆς ἐχθρῶν τινος;

φίλος μ’ ἀπόλλυσ’ οὐχ ἑκοῦσαν οὐχ ἑκών.

Θησεύς τιν’ ἡμάρτηκεν ἐς σ’ ἁμαρτίαν;

μὴ δρῶσ’ ἔγωγ’ ἐκεῖνον ὀφθείην κακῶς.

τί γὰρ τὸ δεινὸν τοῦθ’ ὅ σ’ ἐξαίρει θανεῖν;

ἔα μ’ ἁμαρτεῖν· οὐ γὰρ ἐς σὲ ἁμαρτάνω.

οὐ δῆθ’ ἑκοῦσά γ’, ἐν δὲ σοὶ λελείψομαι.

τί δρᾷς; βιάζῃ χειρὸς ἐξαρτωμένη;

καὶ σῶν γε γονάτων, κοὐ μεθήσομαί ποτε.

κάκ’, ὦ τάλαινα, σοὶ τάδ’, εἰ πεύσῃ, κακά.

μεῖζον γὰρ ἢ σοῦ μὴ τυχεῖν τί μοι κακόν;

ὀλεῖς· τὸ μέντοι πρᾶγμ’ ἐμοὶ τιμὴν φέρει.

κἄπειτα κρύπτεις χρήσθ’ ἱκνουμένης ἐμοῦ;

ἐκ τῶν γὰρ αἰσχρῶν ἐσθλὰ μηχανώμεθα.

οὐκοῦν λέγουσα τιμιωτέρα φανῇ.

ἄπελθε πρὸς θεῶν δεξιᾶς τ’ ἐμῆς μέθες.

οὐ δῆτ’, ἐπεί μοι δῶρον οὐ δίδως ὃ χρῆν.

δώσω· σέβας γὰρ χειρὸς αἰδοῦμαι τὸ σόν.

σιγῷμ’ ἂν ἤδη· σὸς γὰρ οὑντεῦθεν λόγος.

ὦ τλῆμον, οἷον, μῆτερ, ἠράσθης ἔρον,

ὃν ἔσχε Ταύρου, τέκνον, ἢ τί φῂς τόδε;

σύ τ’, ὦ τάλαιν’ ὅμαιμε, Διονύσου δάμαρ,

τέκνον, τί πάσχεις; συγγόνους κακορροθεῖς;

τρίτη δ’ ἐγὼ δύστηνος ὡς ἀπόλλυμαι.

ἔκ τοι πέπληγμαι· ποῖ προβήσεται λόγος;

ἐκεῖθεν ἡμεῖς, οὐ νεωστί, δυστυχεῖς.

οὐδέν τι μᾶλλον οἶδ’ ἃ βούλομαι κλύειν.

φεῦ·

πῶς ἂν σύ μοι λέξειας ἁμὲ χρὴ λέγειν;

οὐ μάντις εἰμὶ τἀφανῆ γνῶναι σαφῶς.

τί τοῦθ’, ὃ δὴ λέγουσιν ἀνθρώπους, ἐρᾶν;

ἥδιστον, ὦ παῖ, ταὐτὸν ἀλγεινόν θ’ ἅμα.

ἡμεῖς ἂν εἶμεν θατέρῳ κεχρημένοι.

τί φῄς; ἐρᾷς, ὦ τέκνον; ἀνθρώπων τίνος;

ὅστις ποθ’ οὗτός ἐσθ’, ὁ τῆς Ἀμαζόνος

Ἱππόλυτον αὐδᾷς;

σοῦ τάδ’, οὐκ ἐμοῦ κλύεις.

οἴμοι, τί λέξεις, τέκνον; ὥς μ’ ἀπώλεσας.

γυναῖκες, οὐκ ἀνασχέτ’· οὐκ ἀνέξομαι

ζῶσ’· ἐχθρὸν ἦμαρ, ἐχθρὸν εἰσορῶ φάος.

ῥίψω μεθήσω σῶμ’, ἀπαλλαχθήσομαι

βίου θανοῦσα· χαίρετ’· οὐκέτ’ εἴμ’ ἐγώ.

οἱ σώφρονες γὰρ οὐχ ἑκόντες, ἀλλ’ ὅμως

κακῶν ἐρῶσι. Κύπρις οὐκ ἄρ’ ἦν θεός,

ἀλλ’ εἴ τι μεῖζον ἄλλο γίγνεται θεοῦ,

ἣ τήνδε κἀμὲ καὶ δόμους ἀπώλεσεν.

ἄιες ὤ, ἔκλυες ὤ,

ἀνήκουστα τᾶς

τυράννου πάθεα μέλεα θρεομένας;

— ὀλοίμαν ἔγωγε, πρὶν σὰν φιλίαν

κατανύσαι φρενῶν. ἰώ μοι, φεῦ φεῦ.

— ὦ τάλαινα τῶνδ’ ἀλγέων·

— ὦ πόνοι τρέφοντες βροτούς.

— ὄλωλας, ἐξέφηνας ἐς φάος κακά.

— τίς σε παναμέριος ὅδε χρόνος μένει;

— τελευτάσεταί τι καινὸν δόμοις.

— ἄσημα δ’ οὐκέτ’ ἐστὶν οἷ φθίνει τύχα

Κύπριδος, ὦ τάλαινα παῖ Κρησία.

Τροζήνιαι γυναῖκες, αἳ τόδ’ ἔσχατον

οἰκεῖτε χώρας Πελοπίας προνώπιον,

ἤδη ποτ’ ἄλλως νυκτὸς ἐν μακρῷ χρόνῳ

θνητῶν ἐφρόντισ’ ᾗ διέφθαρται βίος.

καί μοι δοκοῦσιν οὐ κατὰ γνώμης φύσιν

πράσσειν κάκιον· ἔστι γὰρ τό γ’ εὖ φρονεῖν

πολλοῖσιν· ἀλλὰ τῇδ’ ἀθρητέον τόδε·

τὰ χρήστ’ ἐπιστάμεσθα καὶ γιγνώσκομεν,

οὐκ ἐκπονοῦμεν δ’, οἳ μὲν ἀργίας ὕπο,

οἳ δ’ ἡδονὴν προθέντες ἀντὶ τοῦ καλοῦ

ἄλλην τιν’. εἰσὶ δ’ ἡδοναὶ πολλαὶ βίου,

μακραί τε λέσχαι καὶ σχολή, τερπνὸν κακόν,

αἰδώς τε. δισσαὶ δ’ εἰσίν, ἣ μὲν οὐ κακή,

ἣ δ’ ἄχθος οἴκων. εἰ δ’ ὁ καιρὸς ἦν σαφής,

οὐκ ἂν δύ’ ἤστην ταὔτ’ ἔχοντε γράμματα.

ταῦτ’ οὖν ἐπειδὴ τυγχάνω φρονοῦσ’ ἐγώ,

οὐκ ἔσθ’ ὁποίῳ φαρμάκῳ διαφθερεῖν

ἔμελλον, ὥστε τοὔμπαλιν πεσεῖν φρενῶν.

λέξω δὲ καὶ σοὶ τῆς ἐμῆς γνώμης ὁδόν·

ἐπεί μ’ ἔρως ἔτρωσεν, ἐσκόπουν ὅπως

κάλλιστ’ ἐνέγκαιμ’ αὐτόν. ἠρξάμην μὲν οὖν

ἐκ τοῦδε, σιγᾶν τήνδε καὶ κρύπτειν νόσον.

γλώσσῃ γὰρ οὐδὲν πιστόν, ἣ θυραῖα μὲν

φρονήματ’ ἀνδρῶν νουθετεῖν ἐπίσταται,

αὐτὴ δ’ ὑφ’ αὑτῆς πλεῖστα κέκτηται κακά.

τὸ δεύτερον δὲ τὴν ἄνοιαν εὖ φέρειν

τῷ σωφρονεῖν νικῶσα προυνοησάμην.

τρίτον δ’, ἐπειδὴ τοισίδ’ οὐκ ἐξήνυτον

Κύπριν κρατῆσαι, κατθανεῖν ἔδοξέ μοι,

κράτιστον — οὐδεὶς ἀντερεῖ — βουλευμάτων.

ἐμοὶ γὰρ εἴη μήτε λανθάνειν καλὰ

μήτ’ αἰσχρὰ δρώσῃ μάρτυρας πολλοὺς ἔχειν.

τὸ δ’ ἔργον ᾔδη τὴν νόσον τε δυσκλεᾶ,

γυνή τε πρὸς τοῖσδ’ οὖσ’ ἐγίγνωσκον καλῶς,

μίσημα πᾶσιν. ὡς ὄλοιτο παγκάκως

ἥτις πρὸς ἄνδρας ἤρξατ’ αἰσχύνειν λέχη

πρώτη θυραίους. ἐκ δὲ γενναίων δόμων

τόδ’ ἦρξε θηλείαισι γίγνεσθαι κακόν.

ὅταν γὰρ αἰσχρὰ τοῖσιν ἐσθλοῖσιν δοκῇ,

ἦ κάρτα δόξει τοῖς κακοῖς γ’ εἶναι καλά.

μισῶ δὲ καὶ τὰς σώφρονας μὲν ἐν λόγοις,

λάθρᾳ δὲ τόλμας οὐ καλὰς κεκτημένας.

αἳ πῶς ποτ’, ὦ δέσποινα ποντία Κύπρι,

βλέπουσιν ἐς πρόσωπα τῶν ξυνευνετῶν

οὐδὲ σκότον φρίσσουσι τὸν ξυνεργάτην

τέραμνά τ’ οἴκων μή ποτε φθογγὴν ἀφῇ;

ἡμᾶς γὰρ αὐτὸ τοῦτ’ ἀποκτείνει, φίλαι,

ὡς μήποτ’ ἄνδρα τὸν ἐμὸν αἰσχύνασ’ ἁλῶ,

μὴ παῖδας οὓς ἔτικτον· ἀλλ’ ἐλεύθεροι

παρρησίᾳ θάλλοντες οἰκοῖεν πόλιν

κλεινῶν Ἀθηνῶν, μητρὸς οὕνεκ’ εὐκλεεῖς.

δουλοῖ γὰρ ἄνδρα, κἂν θρασύσπλαγχνός τις ᾖ,

ὅταν ξυνειδῇ μητρὸς ἢ πατρὸς κακά.

μόνον δὲ τοῦτό φασ’ ἁμιλλᾶσθαι βίῳ,

γνώμην δικαίαν κἀγαθήν, ὅτῳ παρῇ.

κακοὺς δὲ θνητῶν ἐξέφην’, ὅταν τύχῃ,

προθεὶς κάτοπτρον ὥστε παρθένῳ νέᾳ

χρόνος· παρ’ οἷσι μήποτ’ ὀφθείην ἐγώ.

φεῦ φεῦ· τὸ σῶφρον ὡς ἁπανταχοῦ καλὸν

καὶ δόξαν ἐσθλὴν ἐν βροτοῖς καρπίζεται.

δέσποιν’, ἐμοί τοι συμφορὰ μὲν ἀρτίως

ἡ σὴ παρέσχε δεινὸν ἐξαίφνης φόβον·

νῦν δ’ ἐννοοῦμαι φαῦλος οὖσα· κἀν βροτοῖς

αἱ δεύτεραί πως φροντίδες σοφώτεραι.

οὐ γὰρ περισσὸν οὐδὲν οὐδ’ ἔξω λόγου

πέπονθας· ὀργαὶ δ’ ἐς σ’ ἀπέσκηψαν θεᾶς.

ἐρᾷς· τί τοῦτο θαῦμα; σὺν πολλοῖς βροτῶν.

κἄπειτ’ ἔρωτος οὕνεκα ψυχὴν ὀλεῖς;

οὔ τἄρα λύει τοῖς ἐρῶσι τῶν πέλας,

ὅσοι τε μέλλουσ’, εἰ θανεῖν αὐτοὺς χρεών·

Κύπρις γὰρ οὐ φορητός, ἢν πολλὴ ῥυῇ·

ἣ τὸν μὲν εἴκονθ’ ἡσυχῇ μετέρχεται,

ὃν δ’ ἂν περισσὸν καὶ φρονοῦνθ’ εὕρῃ μέγα,

τοῦτον λαβοῦσα — πῶς δοκεῖς; — καθύβρισεν.

φοιτᾷ δ’ ἀν’ αἰθέρ’, ἔστι δ’ ἐν θαλασσίῳ

κλύδωνι Κύπρις, πάντα δ’ ἐκ ταύτης ἔφυ·

ἥδ’ ἐστὶν ἡ σπείρουσα καὶ διδοῦσ’ ἔρον

οὗ πάντες ἐσμὲν οἱ κατὰ χθόν’ ἔγγονοι.

ὅσοι μὲν οὖν γραφάς τε τῶν παλαιτέρων

ἔχουσιν αὐτοί τ’ εἰσὶν ἐν μούσαις ἀεί,

ἴσασι μὲν Ζεὺς ὥς ποτ’ ἠράσθη γάμων

Σεμέλης, ἴσασι δ’ ὡς ἀνήρπασέν ποτε

ἡ καλλιφεγγὴς Κέφαλον ἐς θεοὺς Ἕως

ἔρωτος εἵνεκ’· ἀλλ’ ὅμως ἐν οὐρανῷ

ναίουσι κοὐ φεύγουσιν ἐκποδὼν θεούς,

στέργουσι δ’, οἶμαι, ξυμφορᾷ νικώμενοι.

σὺ δ’ οὐκ ἀνέξῃ; χρῆν σ’ ἐπὶ ῥητοῖς ἄρα

πατέρα φυτεύειν, ἢ ’πὶ δεσπόταις θεοῖς

ἄλλοισιν, εἰ μὴ τούσδε γε στέρξεις νόμους.

πόσους δοκεῖς δὴ κάρτ’ ἔχοντας εὖ φρενῶν

νοσοῦνθ’ ὁρῶντας λέκτρα μὴ δοκεῖν ὁρᾶν;

πόσους δὲ παισὶ πατέρας ἡμαρτηκόσι

συνεκκομίζειν Κύπριν; ἐν σοφοῖσι γὰρ

τάδ’ ἐστὶ θνητῶν, λανθάνειν τὰ μὴ καλά.

οὐδ’ ἐκπονεῖν τοι χρὴ βίον λίαν βροτούς·

οὐδὲ στέγην γὰρ ἧς κατηρεφεῖς δόμοι

καλῶς ἀκριβώσειαν· ἐς δὲ τὴν τύχην

πεσοῦσ’ ὅσην σὺ πῶς ἂν ἐκνεῦσαι δοκεῖς;

ἀλλ’, εἰ τὰ πλείω χρηστὰ τῶν κακῶν ἔχεις,

ἄνθρωπος οὖσα, κάρτα γ’ εὖ πράξειας ἄν.

ἀλλ’, ὦ φίλη παῖ, λῆγε μὲν κακῶν φρενῶν,

λῆξον δ’ ὑβρίζουσ’· οὐ γὰρ ἄλλο πλὴν ὕβρις

τάδ’ ἐστί, κρείσσω δαιμόνων εἶναι θέλειν·

τόλμα δ’ ἐρῶσα· θεὸς ἐβουλήθη τάδε.

νοσοῦσα δ’ εὖ πως τὴν νόσον καταστρέφου.

εἰσὶν δ’ ἐπῳδαὶ καὶ λόγοι θελκτήριοι·

φανήσεταί τι τῆσδε φάρμακον νόσου.

ἦ τἄρ’ ἂν ὀψέ γ’ ἄνδρες ἐξεύροιεν ἄν,

εἰ μὴ γυναῖκες μηχανὰς εὑρήσομεν.

Φαίδρα, λέγει μὲν ἥδε χρησιμώτερα

πρὸς τὴν παροῦσαν ξυμφοράν, αἰνῶ δὲ σέ.

ὁ δ’ αἶνος οὗτος δυσχερέστερος λόγων

τῶν τῆσδε καὶ σοὶ μᾶλλον ἀλγίων κλύειν.

τοῦτ’ ἔσθ’ ὃ θνητῶν εὖ πόλεις οἰκουμένας

δόμους τ’ ἀπόλλυσ’, οἱ καλοὶ λίαν λόγοι.

οὐ γὰρ τὰ τοῖσιν ὠσὶ τερπνὰ χρὴ λέγειν,

ἀλλ’ ἐξ ὅτου τις εὐκλεὴς γενήσεται.

τί σεμνομυθεῖς; οὐ λόγων εὐσχημόνων

δεῖ σ’, ἀλλὰ τἀνδρός. — ὡς τάχος διοιστέον,

τὸν εὐθὺν ἐξειπόντας ἀμφὶ σοῦ λόγον.

εἰ μὲν γὰρ ἦν σοι μὴ ’πὶ συμφοραῖς βίος

τοιαῖσδε, σώφρων δ’ οὖσ’ ἐτύγχανες γυνή,

οὐκ ἄν ποτ’ εὐνῆς οὕνεχ’ ἡδονῆς τε σῆς

προσῆγον ἄν σε δεῦρο· νῦν δ’ ἀγὼν μέγας

σῶσαι βίον σόν, κοὐκ ἐπίφθονον τόδε.

ὦ δεινὰ λέξασ’, οὐχὶ συγκλῄσεις στόμα

καὶ μὴ μεθήσεις αὖθις αἰσχίστους λόγους;

αἴσχρ’, ἀλλ’ ἀμείνω τῶν καλῶν τάδ’ ἐστί σοι.

κρεῖσσον δὲ τοὔργον, εἴπερ ἐκσώσει γέ σε,

ἢ τοὔνομ’, ᾧ σὺ κατθανῇ γαυρουμένη.

καὶ μή σε πρὸς θεῶν — εὖ λέγεις γάρ, αἰσχρὰ δέ —

πέρα προβῇς τῶνδ’· ὡς ὑπείργασμαι μὲν εὖ

ψυχὴν ἔρωτι, τᾀσχρὰ δ’ ἢν λέγῃς καλῶς,

ἐς τοῦθ’ ὃ φεύγω νῦν ἀναλωθήσομαι.

εἴ τοι δοκεῖ σοι, χρῆν μὲν οὔ σ’ ἁμαρτάνειν·

εἰ δ’ οὖν, πιθοῦ μοι· δευτέρα γὰρ ἡ χάρις.

ἔστιν κατ’ οἴκους φίλτρα μοι θελκτήρια

ἔρωτος, ἦλθε δ’ ἄρτι μοι γνώμης ἔσω,

ἅ σ’ οὔτ’ ἐπ’ αἰσχροῖς οὔτ’ ἐπὶ βλάβῃ φρενῶν

παύσει νόσου τῆσδ’, ἢν σὺ μὴ γένῃ κακή.

δεῖ δ’ ἐξ ἐκείνου δή τι τοῦ ποθουμένου

σημεῖον, ἢ λόγον τιν’ ἢ πέπλων ἄπο

λαβεῖν, συνάψαι τ’ ἐκ δυοῖν μίαν χάριν.

πότερα δὲ χριστὸν ἢ ποτὸν τὸ φάρμακον;

οὐκ οἶδ’· ὀνάσθαι, μὴ μαθεῖν βούλου, τέκνον.

δέδοιχ’ ὅπως μοι μὴ λίαν φανῇς σοφή.

πάντ’ ἂν φοβηθεῖσ’ ἴσθι· δειμαίνεις δὲ τί;

μή μοί τι Θησέως τῶνδε μηνύσῃς τόκῳ.

ἔασον, ὦ παῖ· ταῦτ’ ἐγὼ θήσω καλῶς.

μόνον σύ μοι, δέσποινα ποντία Κύπρι,

συνεργὸς εἴης. τἄλλα δ’ οἷ’ ἐγὼ φρονῶ

τοῖς ἔνδον ἡμῖν ἀρκέσει λέξαι φίλοις.

Ἔρως Ἔρως, ὃ κατ’ ὀμμάτων

στάζεις πόθον, εἰσάγων γλυκεῖαν

ψυχᾷ χάριν οὓς ἐπιστρατεύσῃ,

μή μοί ποτε σὺν κακῷ φανείης

μηδ’ ἄρρυθμος ἔλθοις.

οὔτε γὰρ πυρὸς οὔτ’ ἄστρων ὑπέρτερον βέλος,

οἷον τὸ τᾶς Ἀφροδίτας

ἵησιν ἐκ χερῶν

Ἔρως, ὁ Διὸς παῖς.

ἄλλως ἄλλως παρά τ’ Ἀλφεῷ

Φοίβου τ’ ἐπὶ Πυθίοις τεράμνοις

βούταν φόνον Ἑλλὰς αἶ’ ἀέξει·

Ἔρωτα δέ, τὸν τύραννον ἀνδρῶν,

τὸν τᾶς Ἀφροδίτας

φιλτάτων θαλάμων κλῃδοῦχον, οὐ σεβίζομεν,

πέρθοντα καὶ διὰ πάσας

ἰόντα συμφορᾶς

θνατοῖς, ὅταν ἔλθῃ.

τὰν μὲν Οἰχαλίᾳ

πῶλον ἄζυγα λέκτρων, ἄναν-

δρον τὸ πρὶν καὶ ἄνυμφον, οἴ-

κων ζεύξασ’ ἀπ’ Εὐρυτίων

δρομάδα Ναΐδ’ ὅπως τε Βάκ-

χαν σὺν αἵματι, σὺν καπνῷ

φονίοις θ’ ὑμεναίοις

Ἀλκμήνας τόκῳ Κύπρις ἐξέδωκεν·

ὦ τλάμων ὑμεναίων.

ὦ Θήβας ἱερὸν

τεῖχος, ὦ στόμα Δίρκας, συνεί-

ποιτ’ ἂν ἁ Κύπρις οἷον ἕρ-

πει. βροντᾷ γὰρ ἀμφιπύρῳ

τοκάδα τὰν διγόνοιο Βάκ-

χου νυμφευσαμένα πότμῳ

φονίῳ κατηύνασεν.

δεινὰ γὰρ παντᾷ ποτιπνεῖ, μέλισσα δ’

οἵα τις πεπόταται.

σιγήσατ’, ὦ γυναῖκες· ἐξειργάσμεθα.

τί δ’ ἔστι, Φαίδρα, δεινὸν ἐν δόμοισί σοι;

ἐπίσχετ’, αὐδὴν τῶν ἔσωθεν ἐκμάθω.

σιγῶ· τὸ μέντοι φροίμιον κακὸν τόδε.

ἰώ μοι, αἰαῖ·

ὦ δυστάλαινα τῶν ἐμῶν παθημάτων.

τίνα θροεῖς αὐδάν; τίνα βοᾷς λόγον;

ἔνεπε, τίς φοβεῖ σε φήμα, γύναι,

φρένας ἐπίσσυτος;

ἀπωλόμεσθα. ταῖσδ’ ἐπιστᾶσαι πύλαις

ἀκούσαθ’ οἷος κέλαδος ἐν δόμοις πίτνει.

σὺ παρὰ κλῇθρα, σοὶ μέλει πομπίμα

φάτις δωμάτων.

ἔνεπε δ’ ἔνεπέ μοι, τί ποτ’ ἔβα κακόν;

ὁ τῆς φιλίππου παῖς Ἀμαζόνος βοᾷ

Ἱππόλυτος, αὐδῶν δεινὰ πρόσπολον κακά.

ἀχὰν μὲν κλύω, σαφὲς δ’ οὐκ ἔχω·

γεγωνεῖ δ’ ὅπᾳ

διὰ πύλας ἔμολεν ἔμολε σοὶ βοά.

καὶ μὴν σαφῶς γε τὴν κακῶν προμνήστριαν,

τὴν δεσπότου προδοῦσαν ἐξαυδᾷ λέχος.

ὤμοι ἐγὼ κακῶν· προδέδοσαι, φίλα.

τί σοι μήσομαι;

τὰ κρυπτὰ γὰρ πέφηνε, διὰ δ’ ὄλλυσαι —

αἰαῖ, ἒ ἔ.

πρόδοτος ἐκ φίλων.

ἀπώλεσέν μ’ εἰποῦσα συμφορὰς ἐμάς,

φίλως, καλῶς δ’ οὐ τήνδ’ ἰωμένη νόσον.

πῶς οὖν; τί δράσεις, ὦ παθοῦσ’ ἀμήχανα;

οὐκ οἶδα πλὴν ἕν· κατθανεῖν ὅσον τάχος,

τῶν νῦν παρόντων πημάτων ἄκος μόνον.

ὦ γαῖα μῆτερ ἡλίου τ’ ἀναπτυχαί,

οἵων λόγων ἄρρητον εἰσήκουσ’ ὄπα.

σίγησον, ὦ παῖ, πρίν τιν’ αἰσθέσθαι βοῆς.

οὐκ ἔστ’ ἀκούσας δείν’ ὅπως σιγήσομαι.

ναὶ πρός σε τῆς σῆς δεξιᾶς εὐωλένου.

οὐ μὴ προσοίσεις χεῖρα μηδ’ ἅψῃ πέπλων.

ὦ πρός σε γονάτων, μηδαμῶς μ’ ἐξεργάσῃ.

τί δ’, εἴπερ, ὡς φῄς, μηδὲν εἴρηκας κακόν;

ὁ μῦθος, ὦ παῖ, κοινὸς οὐδαμῶς ὅδε.

τά τοι κάλ’ ἐν πολλοῖσι κάλλιον λέγειν.

ὦ τέκνον, ὅρκους μηδαμῶς ἀτιμάσῃς.

ἡ γλῶσσ’ ὀμώμοχ’, ἡ δὲ φρὴν ἀνώμοτος.

ὦ παῖ, τί δράσεις; σοὺς φίλους διεργάσῃ;

ἀπέπτυσ’· οὐδεὶς ἄδικός ἐστί μοι φίλος.

σύγγνωθ’· ἁμαρτεῖν εἰκὸς ἀνθρώπους, τέκνον.

ὦ Ζεῦ, τί δὴ κίβδηλον ἀνθρώποις κακὸν

γυναῖκας ἐς φῶς ἡλίου κατῴκισας;

εἰ γὰρ βρότειον ἤθελες σπεῖραι γένος,

οὐκ ἐκ γυναικῶν χρῆν παρασχέσθαι τόδε,

ἀλλ’ ἀντιθέντας σοῖσιν ἐν ναοῖς βροτοὺς

ἢ χρυσὸν ἢ σίδηρον ἢ χαλκοῦ βάρος

παίδων πρίασθαι σπέρμα, τοῦ τιμήματος

τῆς ἀξίας ἕκαστον, ἐν δὲ δώμασιν

ναίειν ἐλευθέροισι θηλειῶν ἄτερ.

νῦν δ’ ἐς δόμους μὲν πρῶτον ἄξεσθαι κακὸν

μέλλοντες ὄλβον δωμάτων ἐκπίνομεν.

τούτῳ δὲ δῆλον ὡς γυνὴ κακὸν μέγα·

προσθεὶς γὰρ ὁ σπείρας τε καὶ θρέψας πατὴρ

φερνὰς ἀπῴκισ’, ὡς ἀπαλλαχθῇ κακοῦ.

ὁ δ’ αὖ λαβὼν ἀτηρὸν ἐς δόμους φυτὸν

γέγηθε κόσμον προστιθεὶς ἀγάλματι

καλὸν κακίστῳ καὶ πέπλοισιν ἐκπονεῖ

δύστηνος, ὄλβον δωμάτων ὑπεξελών.

ἔχει δ’ ἀνάγκην, ὥστε κηδεύσας καλοῖς

γαμβροῖσι χαίρων σῴζεται πικρὸν λέχος,

ἢ χρηστὰ λέκτρα, πενθεροὺς δ’ ἀνωφελεῖς

λαβὼν πιέζει τἀγαθῷ τὸ δυστυχές.

ῥᾷστον δ’ ὅτῳ τὸ μηδέν, ἀλλ’ ἀνωφελὴς

εὐηθίᾳ κατ’ οἶκον ἵδρυται γυνή.

σοφὴν δὲ μισῶ· μὴ γὰρ ἔν γ’ ἐμοῖς δόμοις

εἴη φρονοῦσα πλείον’ ἢ γυναῖκα χρή.

τὸ γὰρ κακοῦργον μᾶλλον ἐντίκτει Κύπρις

ἐν ταῖς σοφαῖσιν· ἡ δ’ ἀμήχανος γυνὴ

γνώμῃ βραχείᾳ μωρίαν ἀφῃρέθη.

χρῆν δ’ ἐς γυναῖκα πρόσπολον μὲν οὐ περᾶν,

ἄφθογγα δ’ αὐταῖς συγκατοικίζειν δάκη

θηρῶν, ἵν’ εἶχον μήτε προσφωνεῖν τινα

μήτ’ ἐξ ἐκείνων φθέγμα δέξασθαι πάλιν.

νῦν δ’ αἳ μὲν ἔνδον δρῶσιν αἱ κακαὶ κακὰ

βουλεύματ’, ἔξω δ’ ἐκφέρουσι πρόσπολοι.

ὡς καὶ σύ γ’ ἡμῖν πατρός, ὦ κακὸν κάρα,

λέκτρων ἀθίκτων ἦλθες ἐς συναλλαγάς·

ἁγὼ ῥυτοῖς νασμοῖσιν ἐξομόρξομαι,

ἐς ὦτα κλύζων. πῶς ἂν οὖν εἴην κακός,

ὃς οὐδ’ ἀκούσας τοιάδ’ ἁγνεύειν δοκῶ;

εὖ δ’ ἴσθι, τοὐμόν σ’ εὐσεβὲς σῴζει, γύναι·

εἰ μὴ γὰρ ὅρκοις θεῶν ἄφαρκτος ᾑρέθην,

οὐκ ἄν ποτ’ ἔσχον μὴ οὐ τάδ’ ἐξειπεῖν πατρί.

νῦν δ’ ἐκ δόμων μέν, ἔστ’ ἂν ἔκδημος χθονὸς

Θησεύς, ἄπειμι· σῖγα δ’ ἕξομεν στόμα.

θεάσομαι δὲ σὺν πατρὸς μολὼν ποδὶ

πῶς νιν προσόψῃ καὶ σὺ καὶ δέσποινα σή·

τῆς σῆς δὲ τόλμης εἴσομαι γεγευμένος.

ὄλοισθε. μισῶν δ’ οὔποτ’ ἐμπλησθήσομαι

γυναῖκας, οὐδ’ εἴ φησί τίς μ’ ἀεὶ λέγειν·

ἀεὶ γὰρ οὖν πώς εἰσι κἀκεῖναι κακαί.

ἤ νύν τις αὐτὰς σωφρονεῖν διδαξάτω,

ἢ κἄμ’ ἐάτω ταῖσδ’ ἐπεμβαίνειν ἀεί.

τάλανες ὦ κακοτυχεῖς

γυναικῶν πότμοι.

τίνα νῦν ἢ τέχναν ἔχομεν ἢ τίνας

σφαλεῖσαι κάθαμμα λύειν λόγους;

ἐτύχομεν δίκας· ἰὼ γᾶ καὶ φῶς.

πᾷ ποτ’ ἐξαλύξω τύχας;

πῶς δὲ πῆμα κρύψω, φίλαι;

τίς ἂν θεῶν ἀρωγὸς ἢ τίς ἂν βροτῶν

πάρεδρος ἢ ξυνεργὸς ἀδίκων ἔργων

φανείη; τὸ γὰρ παρ’ ἡμῖν πάθος

πέραν δυσεκπέρατον ἔρχεται βίου.

κακοτυχεστάτα γυναικῶν ἐγώ.

φεῦ φεῦ· πέπρακται, κοὐ κατώρθωνται τέχναι,

δέσποινα, τῆς σῆς προσπόλου, κακῶς δ’ ἔχει.

ὦ παγκακίστη καὶ φίλων διαφθορεῦ,

οἷ’ εἰργάσω με. Ζεύς σε γεννήτωρ ἐμὸς

πρόρριζον ἐκτρίψειεν οὐτάσας πυρί.

οὐκ εἶπον — οὐ σῆς προυνοησάμην φρενός; —

σιγᾶν ἐφ’ οἷσι νῦν ἐγὼ κακύνομαι;

σὺ δ’ οὐκ ἀνέσχου· τοιγὰρ οὐκέτ’ εὐκλεεῖς

θανούμεθ’. ἀλλὰ δεῖ με δὴ καινῶν λόγων.

οὗτος γὰρ ὀργῇ συντεθηγμένος φρένας

ἐρεῖ καθ’ ἡμῶν πατρὶ σὰς ἁμαρτίας,

ἐρεῖ δὲ Πιτθεῖ τῷ γέροντι συμφοράς,

πλήσει τε πᾶσαν γαῖαν αἰσχίστων λόγων.

ὄλοιο καὶ σὺ χὥστις ἄκοντας φίλους

πρόθυμός ἐστι μὴ καλῶς εὐεργετεῖν.

δέσποιν’, ἔχεις μὲν τἀμὰ μέμψασθαι κακά·

τὸ γὰρ δάκνον σου τὴν διάγνωσιν κρατεῖ·

ἔχω δὲ κἀγὼ πρὸς τάδ’, εἰ δέξῃ, λέγειν.

ἔθρεψά σ’ εὔνους τ’ εἰμί· τῆς νόσου δέ σοι

ζητοῦσα φάρμαχ’ ηὗρον οὐχ ἁβουλόμην.

εἰ δ’ εὖ γ’ ἔπραξα, κάρτ’ ἂν ἐν σοφοῖσιν ἦ·

πρὸς τὰς τύχας γὰρ τὰς φρένας κεκτήμεθα.

ἦ γὰρ δίκαια ταῦτα κἀξαρκοῦντά μοι,

τρώσασαν ἡμᾶς εἶτα συγχωρεῖν λόγοις;

μακρηγοροῦμεν· οὐκ ἐσωφρόνουν ἐγώ.

ἀλλ’ ἔστι κἀκ τῶνδ’ ὥστε σωθῆναι, τέκνον.

παῦσαι λέγουσα· καὶ τὰ πρὶν γὰρ οὐ καλῶς

παρῄνεσάς μοι κἀπεχείρησας κακά.

ἀλλ’ ἐκποδὼν ἄπελθε καὶ σαυτῆς πέρι

φρόντιζ’· ἐγὼ γὰρ τἀμὰ θήσομαι καλῶς.

ὑμεῖς δέ, παῖδες εὐγενεῖς Τροζήνιαι,

τοσόνδε μοι παράσχετ’ ἐξαιτουμένῃ,

σιγῇ καλύπτειν ἁνθάδ’ εἰσηκούσατε.

ὄμνυμι σεμνὴν Ἄρτεμιν, Διὸς κόρην,

μηδὲν κακῶν σῶν ἐς φάος δείξειν ποτέ.

καλῶς ἔλεξας· ἓν δὲ προτρέπουσ’ ἐγὼ

εὕρημα δῆτα τῆσδε συμφορᾶς ἔχω,

ὥστ’ εὐκλεᾶ μὲν παισὶ προσθεῖναι βίον,

αὐτή τ’ ὀνάσθαι πρὸς τὰ νῦν πεπτωκότα.

οὐ γάρ ποτ’ αἰσχυνῶ γε Κρησίους δόμους,

οὐδ’ ἐς πρόσωπον Θησέως ἀφίξομαι

αἰσχροῖς ἐπ’ ἔργοις οὕνεκα ψυχῆς μιᾶς.

μέλλεις δὲ δὴ τί δρᾶν ἀνήκεστον κακόν;

θανεῖν· ὅπως δέ, τοῦτ’ ἐγὼ βουλεύσομαι.

εὔφημος ἴσθι.

καὶ σύ γ’ εὖ με νουθέτει.

ἐγὼ δὲ Κύπριν, ἥπερ ἐξόλλυσί με,

ψυχῆς ἀπαλλαχθεῖσα τῇδ’ ἐν ἡμέρᾳ

τέρψω· πικροῦ δ’ ἔρωτος ἡσσηθήσομαι.

ἀτὰρ κακόν γε χἁτέρῳ γενήσομαι

θανοῦσ’, ἵν’ εἰδῇ μὴ ’πὶ τοῖς ἐμοῖς κακοῖς

ὑψηλὸς εἶναι· τῆς νόσου δὲ τῆσδέ μοι

κοινῇ μετασχὼν σωφρονεῖν μαθήσεται.

Ἠλιβάτοις ὑπὸ κευθμῶσι γενοίμαν,

ἵνα με πτεροῦσσαν ὄρνιν ἀγέλῃσι

ποταναῖς θεὸς ἐνθείη·

ἀρθείην δ’ ἐπὶ πόντιον

κῦμα τᾶς Ἀδριηνᾶς

ἀκτᾶς Ἠριδανοῦ θ’ ὕδωρ·

ἔνθα πορφύρεον σταλάσ-

σουσιν ἐς οἶδμα πατρὸς τάλαι-

ναι κόραι Φαέθοντος οἴ-

κτῳ δακρύων

τὰς ἠλεκτροφαεῖς αὐγάς.

Ἑσπερίδων δ’ ἐπὶ μηλόσπορον ἀκτὰν

ἀνύσαιμι τᾶν ἀοιδῶν, ἵν’ ὁ ποντο-

μέδων πορφυρέας λίμνας

ναύταις οὐκέθ’ ὁδὸν νέμει,

σεμνὸν τέρμονα κυρῶν

οὐρανοῦ, τὸν Ἄτλας ἔχει·

κρῆναί τ’ ἀμβρόσιαι χέον-

ται Ζηνὸς μελάθρων παρὰ κοί-

ταις, ἵν’ ἁ βιόδωρος αὔ-

ξει ζαθέα

χθὼν εὐδαιμονίαν θεοῖς.

ὦ λευκόπτερε Κρησία

πορθμίς, ἃ διὰ πόντιον

κῦμ’ ἁλίκτυπον ἅλμας

ἐπόρευσας ἐμὰν ἄνασσαν ὀλβίων ἀπ’ οἴκων,

κακονυμφοτάταν ὄνασιν. ἦ γὰρ ἀπ’ ἀμφοτέρων

ἁ Κρησίας ἐκ γᾶς δύσορ-

νις ἔπτατο κλεινὰς Ἀθή-

νας· Μουνίχου δ’ ἀκταῖσιν ἐκ-

δήσαντο πλεκτὰς πεισμάτων

ἀρχάς, ἐπ’ ἀ-

πείρου τε γᾶς ἔβασαν.

ἀνθ’ ὧν, οὐχ ὁσίων ἐρώ-

των δεινᾷ φρένας Ἀφροδί-

τας νόσῳ κατεκλάσθη·

χαλεπᾷ δ’ ὑπέραντλος οὖσα συμφορᾷ τεράμνων

ἀπὸ νυμφιδίων κρεμαστὸν ἅψεται ἀμφὶ βρόχον

λευκᾷ καθαρμόζουσα δεί-

ρᾳ, δαίμονα στυγνὸν καται-

δεσθεῖσα, τὰν δ’ εὔδοξον ἀνθ-

αιρουμένα φήμαν, ἀπαλ-

λάσσουσά τ’ ἀλ-

γεινὸν φρενῶν ἔρωτα.

ἰοὺ ἰού·

βοηδρομεῖτε πάντες οἱ πέλας δόμων·

ἐν ἀγχόναις δέσποινα, Θησέως δάμαρ.

— φεῦ φεῦ, πέπρακται· βασιλὶς οὐκέτ’ ἔστι δὴ

γυνή, κρεμαστοῖς ἐν βρόχοις ἠρτημένη.

οὐ σπεύσετ’; οὐκ οἴσει τις ἀμφιδέξιον

σίδηρον, ᾧ τόδ’ ἅμμα λύσομεν δέρης;

— φίλαι, τί δρῶμεν; ἢ δοκεῖ περᾶν δόμους

λῦσαί τ’ ἄνασσαν ἐξ ἐπισπαστῶν βρόχων;

— τί δ’; οὐ πάρεισι πρόσπολοι νεανίαι;

τὸ πολλὰ πράσσειν οὐκ ἐν ἀσφαλεῖ βίου.

ὀρθώσατ’ ἐκτείνοντες ἄθλιον νέκυν·

πικρὸν τόδ’ οἰκούρημα δεσπόταις ἐμοῖς.

— ὄλωλεν ἡ δύστηνος, ὡς κλύω, γυνή·

ἤδη γὰρ ὡς νεκρόν νιν ἐκτείνουσι δή.

γυναῖκες, ἴστε τίς ποτ’ ἐν δόμοις βοή;

ἠχὼ βαρεῖα προσπόλων ἀφίκετο.

οὐ γάρ τί μ’ ὡς θεωρὸν ἀξιοῖ δόμος

πύλας ἀνοίξας εὐφρόνως προσεννέπειν.

μῶν Πιτθέως τι γῆρας εἴργασται νέον;

πρόσω μὲν ἤδη βίοτος, ἀλλ’ ὅμως ἔτ’ ἂν

λυπηρὸς ἡμῖν τούσδ’ ἂν ἐκλίποι δόμους.

οὐκ ἐς γέροντας ἥδε σοι τείνει τύχη,

Θησεῦ· νέοι θανόντες ἀλγυνοῦσί σε.

οἴμοι· τέκνων μοι μή τι συλᾶται βίος;

ζῶσιν, θανούσης μητρὸς ὡς ἄλγιστά σοι.

τί φῄς; ὄλωλεν ἄλοχος; ἐκ τίνος τύχης;

βρόχον κρεμαστὸν ἀγχόνης ἀνήψατο.

λύπῃ παχνωθεῖσ’, ἢ ἀπὸ συμφορᾶς τινος;

τοσοῦτον ἴσμεν· ἄρτι γὰρ κἀγὼ δόμοις,

Θησεῦ, πάρειμι σῶν κακῶν πενθήτρια.

αἰαῖ· τί δῆτα τοῖσδ’ ἀνέστεμμαι κάρα

πλεκτοῖσι φύλλοις, δυστυχὴς θεωρὸς ὤν;

χαλᾶτε κλῇθρα, πρόσπολοι, πυλωμάτων,

ἐκλύεθ’ ἁρμούς, ὡς ἴδω πικρὰν θέαν

γυναικός, ἥ με κατθανοῦσ’ ἀπώλεσεν.

— ἰὼ ἰὼ τάλαινα μελέων κακῶν·

ἔπαθες, εἰργάσω

τοσοῦτον ὥστε τούσδε συγχέαι δόμους.

— αἰαῖ τόλμας, ὦ βιαίως θανοῦσ’

ἀνοσίῳ τε συμφορᾷ, σᾶς χερὸς

πάλαισμα μελέας.

— τίς ἄρα σάν, τάλαιν’, ἀμαυροῖ ζόαν;

ὤμοι ἐγὼ πόνων· ἔπαθον, ὦ πόλις,

τὰ μάκιστ’ ἐμῶν κακῶν. ὦ τύχα,

ὥς μοι βαρεῖα καὶ δόμοις ἐπεστάθης,

κηλὶς ἄφραστος ἐξ ἀλαστόρων τινός.

κατακονὰ μὲν οὖν ἀβίοτος βίου·

κακῶν δ’, ὢ τάλας, πέλαγος εἰσορῶ

τοσοῦτον ὥστε μήποτ’ ἐκνεῦσαι πάλιν,

μηδ’ ἐκπερᾶσαι κῦμα τῆσδε συμφορᾶς.

τίνα λόγον τάλας, τίνα τύχαν σέθεν

βαρύποτμον, γύναι, προσαυδῶν τύχω;

ὄρνις γὰρ ὥς τις ἐκ χερῶν ἄφαντος εἶ,

πήδημ’ ἐς Ἅιδου κραιπνὸν ὁρμήσασά μοι.

αἰαῖ αἰαῖ, μέλεα μέλεα τάδε πάθη.

πρόσωθεν δέ ποθεν ἀνακομίζομαι

τύχαν δαιμόνων

ἀμπλακίαισι τῶν πάροιθέν τινος.

οὐ σοὶ τάδ’, ὦναξ, ἦλθε δὴ μόνῳ κακά,

πολλῶν μετ’ ἄλλων δ’ ὤλεσας κεδνὸν λέχος.

τὸ κατὰ γᾶς θέλω, τὸ κατὰ γᾶς κνέφας

μετοικεῖν σκότῳ θανὼν ὁ τλάμων,

τῆς σῆς στερηθεὶς φιλτάτης ὁμιλίας·

ἀπώλεσας γὰρ μᾶλλον ἢ κατέφθισο.

τίνος κλύω; πόθεν θανάσιμος τύχα,

γύναι, σὰν ἔβα, τάλαινα, καρδίαν;

εἴποι τις ἂν τὸ πραχθέν, ἢ μάτην ὄχλον

στέγει τύραννον δῶμα προσπόλων ἐμῶν;

ὤμοι μοι σέθεν,

μέλεος, οἷον εἶδον ἄλγος δόμων,

οὐ τλητὸν οὐδὲ ῥητόν. ἀλλ’ ἀπωλόμην·

ἔρημος οἶκος, καὶ τέκν’ ὀρφανεύεται.

ἔλιπες οὓς ἔτεκες, ἔλιπες, ὦ φίλα

γυναικῶν ἀρίστα θ’ ὁπόσας ὁρᾷ

φέγγος ἀελίου

τε καὶ νυκτὸς ἀστερωπὸν σέλας.

ἰὼ τάλας· ὦ τάλας· ὅσον κακὸν ἔχει δόμος.

δάκρυσί μου βλέφαρα

καταχυθέντα τέγγεται σᾷ τύχᾳ·

τὸ δ’ ἐπὶ τῷδε πῆμα φρίσσω πάλαι.

ἔα ἔα·

τί δή ποθ’ ἥδε δέλτος ἐκ φίλης χερὸς

ἠρτημένη; θέλει τι σημῆναι νέον;

ἀλλ’ ἦ λέχους μοι καὶ τέκνων ἐπιστολὰς

ἔγραψεν ἡ δύστηνος, ἐξαιτουμένη;

θάρσει, τάλαινα· λέκτρα γὰρ τὰ Θησέως

οὐκ ἔστι δῶμά θ’ ἥτις εἴσεισιν γυνή.

καὶ μὴν τύποι γε σφενδόνης χρυσηλάτου

τῆς οὐκέτ’ οὔσης τῆσδε προσσαίνουσί με.

φέρ’, ἐξελίξας περιβολὰς σφραγισμάτων

ἴδω τί λέξαι δέλτος ἥδε μοι θέλει.

— φεῦ φεῦ· τόδ’ αὖ νεοχμὸν ἐκδοχαῖς

ἐπιφέρει θεὸς κακόν. ἐμοὶ μὲν οὖν

ἀβίοτος βίου τύχα πρὸς τὸ κρανθέν· εἴη τυχεῖν.

— ὀλομένους γάρ, οὐκέτ’ ὄντας λέγω,

φεῦ φεῦ, τῶν ἐμῶν τυράννων δόμους.

— ὦ δαῖμον, εἴ πως ἔστι, μὴ σφήλῃς δόμους,

αἰτουμένης δὲ κλῦθί μου· πρὸς γάρ τινος

οἰωνὸν ὥστε μάντις εἰσορῶ κακοῦ.

οἴμοι· τόδ’ οἷον ἄλλο πρὸς κακῷ κακόν,

οὐ τλητὸν οὐδὲ λεκτόν. ὦ τάλας ἐγώ.

τί χρῆμα; λέξον, εἴ τί μοι λόγου μέτα.

βοᾷ βοᾷ δέλτος ἄλαστα. πᾷ φύγω

βάρος κακῶν; ἀπὸ γὰρ ὀλόμενος οἴχομαι,

οἷον οἷον εἶδον ἐν γραφαῖς μέλος

φθεγγόμενον τλάμων.

αἰαῖ, κακῶν ἀρχηγὸν ἐκφαίνεις λόγον.

τόδε μὲν οὐκέτι στόματος ἐν πύλαις

καθέξω δυσεκπέρατον, ὀλοὸν

κακόν· ἰὼ πόλις.

Ἱππόλυτος εὐνῆς τῆς ἐμῆς ἔτλη θιγεῖν

βίᾳ, τὸ σεμνὸν Ζηνὸς ὄμμ’ ἀτιμάσας.

ἀλλ’, ὦ πάτερ Πόσειδον, ἃς ἐμοί ποτε

ἀρὰς ὑπέσχου τρεῖς, μιᾷ κατέργασαι

τούτων ἐμὸν παῖδ’, ἡμέραν δὲ μὴ φύγοι

τήνδ’, εἴπερ ἡμῖν ὤπασας σαφεῖς ἀράς.

ἄναξ, ἀπεύχου ταῦτα πρὸς θεῶν πάλιν·

γνώσῃ γὰρ αὖθις ἀμπλακών. ἐμοὶ πιθοῦ.

οὐκ ἔστι· καὶ πρός γ’ ἐξελῶ σφε τῆσδε γῆς,

δυοῖν δὲ μοίραιν θατέρᾳ πεπλήξεται·

ἢ γὰρ Ποσειδῶν αὐτὸν εἰς Ἅιδου δόμους

θανόντα πέμψει τὰς ἐμὰς ἀρὰς σέβων,

ἢ τῆσδε χώρας ἐκπεσὼν ἀλώμενος

ξένην ἐπ’ αἶαν λυπρὸν ἀντλήσει βίον.

καὶ μὴν ὅδ’ αὐτὸς παῖς σὸς ἐς καιρὸν πάρα,

Ἱππόλυτος· ὀργῆς δ’ ἐξανεὶς κακῆς, ἄναξ

Θησεῦ, τὸ λῷστον σοῖσι βούλευσαι δόμοις.

κραυγῆς ἀκούσας σῆς ἀφικόμην, πάτερ,

σπουδῇ· τὸ μέντοι πρᾶγμ’ ἐφ’ ᾧτινι στένεις

οὐκ οἶδα, βουλοίμην δ’ ἂν ἐκ σέθεν κλύειν.

ἔα, τί χρῆμα; σὴν δάμαρθ’ ὁρῶ, πάτερ,

νεκρόν· μεγίστου θαύματος τόδ’ ἄξιον·

ἣν ἀρτίως ἔλειπον, ἣ φάος τόδε

οὔπω χρόνον παλαιὸν εἰσεδέρκετο.

τί χρῆμα πάσχει; τῷ τρόπῳ διόλλυται;

πάτερ, πυθέσθαι βούλομαι σέθεν πάρα.

σιγᾷς· σιωπῆς δ’ οὐδὲν ἔργον ἐν κακοῖς·

ἡ γὰρ ποθοῦσα πάντα καρδία κλύειν

κἀν τοῖς κακοῖσι λίχνος οὖσ’ ἁλίσκεται.

οὐ μὴν φίλους γε κἄτι μᾶλλον ἢ φίλους

κρύπτειν δίκαιον σάς, πάτερ, δυσπραξίας.

ὦ πόλλ’ ἁμαρτάνοντες ἄνθρωποι μάτην,

τί δὴ τέχνας μὲν μυρίας διδάσκετε

καὶ πάντα μηχανᾶσθε κἀξευρίσκετε,

ἓν δ’ οὐκ ἐπίστασθ’ οὐδ’ ἐθηράσασθέ πω,

φρονεῖν διδάσκειν οἷσιν οὐκ ἔνεστι νοῦς;

δεινὸν σοφιστὴν εἶπας, ὅστις εὖ φρονεῖν

τοὺς μὴ φρονοῦντας δυνατός ἐστ’ ἀναγκάσαι.

ἀλλ’ οὐ γὰρ ἐν δέοντι λεπτουργεῖς, πάτερ,

δέδοικα μή σου γλῶσσ’ ὑπερβάλῃ κακοῖς.

φεῦ, χρῆν βροτοῖσι τῶν φίλων τεκμήριον

σαφές τι κεῖσθαι καὶ διάγνωσιν φρενῶν,

ὅστις τ’ ἀληθής ἐστιν ὅς τε μὴ φίλος,

δισσάς τε φωνὰς πάντας ἀνθρώπους ἔχειν,

τὴν μὲν δικαίαν, τὴν δ’ ὅπως ἐτύγχανεν,

ὡς ἡ φρονοῦσα τἄδικ’ ἐξηλέγχετο

πρὸς τῆς δικαίας, κοὐκ ἂν ἠπατώμεθα.

ἀλλ’ ἦ τις ἐς σὸν οὖς με διαβαλὼν ἔχει

φίλων, νοσοῦμεν δ’ οὐδὲν ὄντες αἴτιοι;

ἔκ τοι πέπληγμαι· σοὶ γὰρ ἐκπλήσσουσί με

λόγοι παραλλάσσοντες ἔξεδροι φρενῶν.

φεῦ τῆς βροτείας· ποῖ προβήσεται; φρενός.

τί τέρμα τόλμης καὶ θράσους γενήσεται;

εἰ γὰρ κατ’ ἀνδρὸς βίοτον ἐξογκώσεται,

ὁ δ’ ὕστερος τοῦ πρόσθεν εἰς ὑπερβολὴν

πανοῦργος ἔσται, θεοῖσι προσβαλεῖν χθονὶ

ἄλλην δεήσει γαῖαν, ἣ χωρήσεται

τοὺς μὴ δικαίους καὶ κακοὺς πεφυκότας.

σκέψασθε δ’ ἐς τόνδ’, ὅστις ἐξ ἐμοῦ γεγὼς

ᾔσχυνε τἀμὰ λέκτρα κἀξελέγχεται

πρὸς τῆς θανούσης ἐμφανῶς κάκιστος ὤν.

δεῖξον δ’, ἐπειδή γ’ ἐς μίασμ’ ἐλήλυθας,

τὸ σὸν πρόσωπον δεῦρ’ ἐναντίον πατρί.

σὺ δὴ θεοῖσιν ὡς περισσὸς ὢν ἀνὴρ

ξύνει; σὺ σώφρων καὶ κακῶν ἀκήρατος;

οὐκ ἂν πιθοίμην τοῖσι σοῖς κόμποις ἐγὼ

θεοῖσι προσθεὶς ἀμαθίαν φρονεῖν κακῶς.

ἤδη νυν αὔχει καὶ δι’ ἀψύχου βορᾶς

σίτοις καπήλευ’, Ὀρφέα τ’ ἄνακτ’ ἔχων

βάκχευε πολλῶν γραμμάτων τιμῶν καπνούς·

ἐπεί γ’ ἐλήφθης. τοὺς δὲ τοιούτους ἐγὼ

φεύγειν προφωνῶ πᾶσι· θηρεύουσι γὰρ

σεμνοῖς λόγοισιν, αἰσχρὰ μηχανώμενοι.

τέθνηκεν ἥδε· τοῦτό σ’ ἐκσώσειν δοκεῖς;

ἐν τῷδ’ ἁλίσκῃ πλεῖστον, ὦ κάκιστε σύ·

ποῖοι γὰρ ὅρκοι κρείσσονες, τίνες λόγοι

τῆσδ’ ἂν γένοιντ’ ἄν, ὥστε σ’ αἰτίαν φυγεῖν;

μισεῖν σε φήσεις τήνδε καὶ τὸ δὴ νόθον

τοῖς γνησίοισι πολέμιον πεφυκέναι·

κακὴν ἄρ’ αὐτὴν ἔμπορον βίου λέγεις,

εἰ δυσμενείᾳ σῇ τὰ φίλτατ’ ὤλεσεν.

ἀλλ’ ὡς τὸ μῶρον ἀνδράσιν μὲν οὐκ ἔνι,

γυναιξὶ δ’ ἐμπέφυκεν; οἶδ’ ἐγὼ νέους,

οὐδὲν γυναικῶν ὄντας ἀσφαλεστέρους,

ὅταν ταράξῃ Κύπρις ἡβῶσαν φρένα·

τὸ δ’ ἄρσεν αὐτοὺς ὠφελεῖ προσκείμενον.

νῦν οὖν — τί ταῦτα σοῖς ἁμιλλῶμαι λόγοις

νεκροῦ παρόντος μάρτυρος σαφεστάτου;

ἔξερρε γαίας τῆσδ’ ὅσον τάχος φυγάς,

καὶ μήτ’ Ἀθήνας τὰς θεοδμήτους μόλῃς,

μήτ’ εἰς ὅρους γῆς ἧς ἐμὸν κρατεῖ δόρυ.

εἰ γὰρ παθών γε σοῦ τάδ’ ἡσσηθήσομαι,

οὐ μαρτυρήσει μ’ Ἴσθμιος Σίνις ποτὲ

κτανεῖν ἑαυτόν, ἀλλὰ κομπάζειν μάτην,

οὐδ’ αἱ θαλάσσῃ σύννομοι Σκιρωνίδες

φήσουσι πέτραι τοῖς κακοῖς μ’ εἶναι βαρύν.

οὐκ οἶδ’ ὅπως εἴποιμ’ ἂν εὐτυχεῖν τινα

θνητῶν· τὰ γὰρ δὴ πρῶτ’ ἀνέστραπται πάλιν.

πάτερ, μένος μὲν ξύστασίς τε σῶν φρενῶν

δεινή· τὸ μέντοι πρᾶγμ’ ἔχον καλοὺς λόγους,

εἴ τις διαπτύξειεν, οὐ καλὸν τόδε.

ἐγὼ δ’ ἄκομψος εἰς ὄχλον δοῦναι λόγον,

ἐς ἥλικας δὲ κὠλίγους σοφώτερος.

ἔχει δὲ μοῖραν καὶ τόδ’· οἱ γὰρ ἐν σοφοῖς

φαῦλοι παρ’ ὄχλῳ μουσικώτεροι λέγειν.

ὅμως δ’ ἀνάγκη, ξυμφορᾶς ἀφιγμένης,

γλῶσσάν μ’ ἀφεῖναι. πρῶτα δ’ ἄρξομαι λέγειν,

ὅθεν μ’ ὑπῆλθες πρῶτον ὡς διαφθερῶν

κοὐκ ἀντιλέξοντ’. εἰσορᾷς φάος τόδε

καὶ γαῖαν· ἐν τοῖσδ’ οὐκ ἔνεστ’ ἀνὴρ ἐμοῦ,

οὐδ’ ἢν σὺ μὴ φῇς, σωφρονέστερος γεγώς.

ἐπίσταμαι γὰρ πρῶτα μὲν θεοὺς σέβειν,

φίλοις τε χρῆσθαι μὴ ἀδικεῖν πειρωμένοις,

ἀλλ’ οἷσιν αἰδὼς μήτ’ ἐπαγγέλλειν κακὰ

μήτ’ ἀνθυπουργεῖν αἰσχρὰ τοῖσι χρωμένοις·

οὐκ ἐγγελαστὴς τῶν ὁμιλούντων, πάτερ,

ἀλλ’ αὑτὸς οὐ παροῦσι κἀγγὺς ὢν φίλοις.

ἑνὸς δ’ ἄθικτος, ᾧ με νῦν ἑλεῖν δοκεῖς·

λέχους γὰρ ἐς τόδ’ ἡμέρας ἁγνὸν δέμας·

οὐκ οἶδα πρᾶξιν τήνδε πλὴν λόγῳ κλύων

γραφῇ τε λεύσσων· οὐδὲ ταῦτα γὰρ σκοπεῖν

πρόθυμός εἰμι, παρθένον ψυχὴν ἔχων.

καὶ δὴ τὸ σῶφρον τοὐμὸν οὐ πείθει σ’· ἴτω·

δεῖ δή σε δεῖξαι τῷ τρόπῳ διεφθάρην.

πότερα τὸ τῆσδε σῶμ’ ἐκαλλιστεύετο

πασῶν γυναικῶν; ἢ σὸν οἰκήσειν δόμον

ἔγκληρον εὐνὴν προσλαβὼν ἐπήλπισα;

μάταιος ἆρ’ ἦν, οὐδαμοῦ μὲν οὖν φρενῶν.

ἀλλ’ ὡς τυραννεῖν ἡδύ; τοῖσι σώφροσιν

ἥκιστά γ’, εἰ μὴ τὰς φρένας διέφθορεν

θνητῶν ὅσοισιν ἁνδάνει μοναρχία.

ἐγὼ δ’ ἀγῶνας μὲν κρατεῖν Ἑλληνικοὺς

πρῶτος θέλοιμ’ ἄν, ἐν πόλει δὲ δεύτερος

σὺν τοῖς ἀρίστοις εὐτυχεῖν ἀεὶ φίλοις.

πράσσειν τε γὰρ πάρεστι, κίνδυνός τ’ ἀπὼν

κρείσσω δίδωσι τῆς τυραννίδος χάριν.

ἓν οὐ λέλεκται τῶν ἐμῶν, τὰ δ’ ἄλλ’ ἔχεις·

εἰ μὲν γὰρ ἦν μοι μάρτυς οἷός εἰμ’ ἐγώ,

καὶ τῆσδ’ ὁρώσης φέγγος ἠγωνιζόμην,

ἔργοις ἂν εἶδες τοὺς κακοὺς διεξιών·

νῦν δ’ ὅρκιόν σοι Ζῆνα καὶ πέδον χθονὸς

ὄμνυμι τῶν σῶν μήποθ’ ἅψασθαι γάμων

μηδ’ ἂν θελῆσαι μηδ’ ἂν ἔννοιαν λαβεῖν.

ἦ τἄρ’ ὀλοίμην ἀκλεὴς ἀνώνυμος,

ἄπολις ἄοικος, φυγὰς ἀλητεύων χθόνα,

καὶ μήτε πόντος μήτε γῆ δέξαιτό μου

σάρκας θανόντος, εἰ κακὸς πέφυκ’ ἀνήρ.

εἰ δ’ ἥδε δειμαίνουσ’ ἀπώλεσεν βίον

οὐκ οἶδ’· ἐμοὶ γὰρ οὐ θέμις πέρα λέγειν.

ἐσωφρόνησεν οὐκ ἔχουσα σωφρονεῖν,

ἡμεῖς δ’ ἔχοντες οὐ καλῶς ἐχρώμεθα.

ἀρκοῦσαν εἶπας αἰτίας ἀποστροφήν,

ὅρκους παρασχών, πίστιν οὐ σμικράν, θεῶν.

ἆρ’ οὐκ ἐπῳδὸς καὶ γόης πέφυχ’ ὅδε,

ὃς τὴν ἐμὴν πέποιθεν εὐοργησίᾳ

ψυχὴν κρατήσειν, τὸν τεκόντ’ ἀτιμάσας;

καὶ σοῦ γε ταὐτὰ κάρτα θαυμάζω, πάτερ·

εἰ γὰρ σὺ μὲν παῖς ἦσθ’, ἐγὼ δὲ σὸς πατήρ,

ἔκτεινά τοί σ’ ἂν κοὐ φυγαῖς ἐζημίουν,

εἴπερ γυναικὸς ἠξίουν σ’ ἐμῆς θιγεῖν.

ὡς ἄξιον τόδ’ εἶπας· οὐχ οὕτω θανῇ.

ταχὺς γὰρ Ἅιδης ῥᾷστος ἀνδρὶ δυστυχεῖ·

ἀλλ’ ἐκ πατρῴας φυγὰς ἀλητεύων χθονὸς

ὥσπερ σὺ σαυτῷ τόνδε προύθηκας νόμον —

ξένην ἐπ’ αἶαν λυπρὸν ἀντλήσεις βίον·

μισθὸς γὰρ οὗτός ἐστιν ἀνδρὶ δυσσεβεῖ.

οἴμοι, τί δράσεις; οὐδὲ μηνυτὴν χρόνον

δέξῃ καθ’ ἡμῶν, ἀλλά μ’ ἐξελᾷς χθονός;

πέραν γε πόντου καὶ τόπων Ἀτλαντικῶν,

εἴ πως δυναίμην, ὡς σὸν ἐχθαίρω κάρα.

οὐδ’ ὅρκον οὐδὲ πίστιν οὐδὲ μάντεων

φήμας ἐλέγξας ἄκριτον ἐκβαλεῖς με γῆς;

ἡ δέλτος ἥδε κλῆρον οὐ δεδεγμένη

κατηγορεῖ σου πιστά· τοὺς δ’ ὑπὲρ κάρα

φοιτῶντας ὄρνις πόλλ’ ἐγὼ χαίρειν λέγω.

ὦ θεοί, τί δῆτα τοὐμὸν οὐ λύω στόμα,

ὅστις γ’ ὑφ’ ὑμῶν, οὓς σέβω, διόλλυμαι;

οὐ δῆτα· πάντως οὐ πίθοιμ’ ἂν οὕς με δεῖ,

μάτην δ’ ἂν ὅρκους συγχέαιμ’ οὓς ὤμοσα.

οἴμοι, τὸ σεμνὸν ὥς μ’ ἀποκτενεῖ τὸ σόν.

οὐκ εἶ πατρῴας ἐκτὸς ὡς τάχιστα γῆς;

ποῖ δῆθ’ ὁ τλήμων τρέψομαι; τίνος ξένων

δόμους ἔσειμι, τῇδ’ ἐπ’ αἰτίᾳ φυγών;

ὅστις γυναικῶν λυμεῶνας ἥδεται

ξένους κομίζων καὶ ξυνοικούρους κακῶν.

αἰαῖ, πρὸς ἧπαρ· δακρύων τ’ ἐγγὺς τόδε,

εἰ δὴ κακός γε φαίνομαι, δοκῶ τέ σοι.

τότε στενάζειν καὶ προγιγνώσκειν σ’ ἐχρῆν

ὅτ’ ἐς πατρῴαν ἄλοχον ὑβρίζειν ἔτλης.

ὦ δώματ’, εἴθε φθέγμα γηρύσαισθέ μοι

καὶ μαρτυρήσαιτ’ εἰ κακὸς πέφυκ’ ἀνήρ.

ἐς τοὺς ἀφώνους μάρτυρας φεύγεις σοφῶς·

τὸ δ’ ἔργον οὐ λέγον σε μηνύει κακόν.

φεῦ·

εἴθ’ ἦν ἐμαυτὸν προσβλέπειν ἐναντίον

στάνθ’, ὡς ἐδάκρυσ’ οἷα πάσχομεν κακά.

πολλῷ γε μᾶλλον σαυτὸν ἤσκησας σέβειν

ἢ τοὺς τεκόντας ὅσια δρᾶν δίκαιος ὤν.

ὦ δυστάλαινα μῆτερ, ὦ πικραὶ γοναί·

μηδείς ποτ’ εἴη τῶν ἐμῶν φίλων νόθος.

οὐχ ἕλξετ’ αὐτόν, δμῶες; οὐκ ἀκούετε

πάλαι ξενοῦσθαι τόνδε προυννέποντά με;

κλαίων τις αὐτῶν ἆρ’ ἐμοῦ τεθίξεται·

σὺ δ’ αὐτός, εἴ σοι θυμός, ἐξώθει χθονός.

δράσω τάδ’, εἰ μὴ τοῖς ἐμοῖς πείσῃ λόγοις·

οὐ γάρ τις οἶκτος σῆς μ’ ὑπέρχεται φυγῆς.

ἄραρεν, ὡς ἔοικεν· ὦ τάλας ἐγώ·

ὡς οἶδα μὲν ταῦτ’, οἶδα δ’ οὐχ ὅπως φράσω.

ὦ φιλτάτη μοι δαιμόνων Λητοῦς κόρη,

σύνθακε, συγκύναγε, φευξόμεσθα δὴ

κλεινὰς Ἀθήνας. ἀλλὰ χαιρέτω πόλις

καὶ γαῖ’ Ἐρεχθέως· ὦ πέδον Τροζήνιον,

ὡς ἐγκαθηβᾶν πόλλ’ ἔχεις εὐδαίμονα,

χαῖρ’· ὕστατον γάρ σ’ εἰσορῶν προσφθέγγομαι.

ἴτ’ ὦ νέοι μοι τῆσδε γῆς ὁμήλικες,

προσείπαθ’ ἡμᾶς καὶ προπέμψατε χθονός·

ὡς οὔποτ’ ἄλλον ἄνδρα σωφρονέστερον

ὄψεσθε, κεἰ μὴ ταῦτ’ ἐμῷ δοκεῖ πατρί.

ἦ μέγα μοι τὰ θεῶν μελεδήμαθ’, ὅταν φρένας ἔλθῃ,

λύπας παραιρεῖ· ξύνεσιν δέ τιν’ ἐλπίδι κεύθων

λείπομαι ἔν τε τύχαις θνατῶν καὶ ἐν ἔργμασι λεύσσων·

ἄλλα γὰρ ἄλλοθεν ἀμείβεται, μετὰ δ’ ἵσταται ἀνδράσιν

αἰὼν

πολυπλάνητος αἰεί.

εἴθε μοι εὐξαμένᾳ θεόθεν τάδε μοῖρα παράσχοι,

τύχαν μετ’ ὄλβου καὶ ἀκήρατον ἄλγεσι θυμόν·

δόξα δὲ μήτ’ ἀτρεκὴς μήτ’ αὖ παράσημος ἐνείη·

ῥᾴδια δ’ ἤθεα τὸν αὔριον μεταβαλλομένα χρόνον αἰεὶ

βίον συνευτυχοίην.

οὐκέτι γὰρ καθαρὰν φρέν’ ἔχω τὰ παρ’ ἐλπίδα λεύσ-

σων,

ἐπεὶ τὸν Ἑλλανίας

φανερώτατον ἀστέρ’ Ἀθήνας

εἴδομεν εἴδομεν ἐκ πατρὸς ὀργᾶς

ἄλλαν ἐπ’ αἶαν ἱέμενον.

ὦ ψάμαθοι πολιήτιδος ἀκτᾶς,

ὦ δρυμὸς ὄρειος, ὅθι κυνῶν

ὠκυπόδων μέτα θῆρας ἔναιρεν

Δίκτυνναν ἀμφὶ σεμνάν.

οὐκέτι συζυγίαν πώλων Ἐνετᾶν ἐπιβάσῃ

τὸν ἀμφὶ Λίμνας τρόχον

κατέχων ποδὶ γυμνάδος ἵππου.

μοῦσα δ’ ἄυπνος ὑπ’ ἄντυγι χορδᾶν

λήξει πατρῷον ἀνὰ δόμον·

ἀστέφανοι δὲ κόρας ἀνάπαυλαι

Λατοῦς βαθεῖαν ἀνὰ χλόαν·

νυμφιδία δ’ ἀπόλωλε φυγᾷ σᾷ

λέκτρων ἅμιλλα κούραις.

— ἐγὼ δὲ σᾷ δυστυχίᾳ

δάκρυσι διοίσω πότμον

ἄποτμον· ὦ τάλαινα μᾶ-

τερ, ἔτεκες ἀνόνατα· φεῦ·

μανίω θεοῖσιν·

ἰὼ ἰώ·

συζύγιαι Χάριτες, τί τὸν τάλαν’ ἐκ πατρίας γᾶς

οὐδὲν ἄτας αἴτιον

πέμπετε τῶνδ’ ἀπ’ οἴκων;

— καὶ μὴν ὀπαδὸν Ἱππολύτου τόνδ’ εἰσορῶ

σπουδῇ σκυθρωπὸν πρὸς δόμους ὁρμώμενον.

ποῖ γῆς ἄνακτα τῆσδε Θησέα μολὼν

εὕροιμ’ ἄν, ὦ γυναῖκες; εἴπερ ἴστε μοι

σημήνατ’· ἆρα τῶνδε δωμάτων ἔσω;

ὅδ’ αὐτὸς ἔξω δωμάτων πορεύεται.

Θησεῦ, μερίμνης ἄξιον φέρω λόγον

σοὶ καὶ πολίταις οἵ τ’ Ἀθηναίων πόλιν

ναίουσι καὶ γῆς τέρμονας Τροζηνίας.

τί δ’ ἔστι; μῶν τις συμφορὰ νεωτέρα

δισσὰς κατείληφ’ ἀστυγείτονας πόλεις;

Ἱππόλυτος οὐκέτ’ ἔστιν, ὡς εἰπεῖν ἔπος·

δέδορκε μέντοι φῶς ἐπὶ σμικρᾶς ῥοπῆς.

πρὸς τοῦ; δι’ ἔχθρας μῶν τις ἦν ἀφιγμένος,

ὅτου κατῄσχυν’ ἄλοχον ὡς πατρὸς βίᾳ;

οἰκεῖος αὐτὸν ὤλεσ’ ἁρμάτων ὄχος

ἀραί τε τοῦ σοῦ στόματος, ἃς σὺ σῷ πατρὶ

πόντου κρέοντι παιδὸς ἠράσω πέρι.

ὦ θεοὶ Πόσειδόν θ’, ὡς ἄρ’ ἦσθ’ ἐμὸς πατὴρ

ὀρθῶς, ἀκούσας τῶν ἐμῶν κατευγμάτων.

πῶς καὶ διώλετ’; εἰπέ· τῷ τρόπῳ Δίκης

ἔπαισεν αὐτὸν ῥόπτρον αἰσχύναντ’ ἐμέ;

ἡμεῖς μὲν ἀκτῆς κυμοδέγμονος πέλας

ψήκτραισιν ἵππων ἐκτενίζομεν τρίχας

κλαίοντες· ἦλθε γάρ τις ἄγγελος λέγων

ὡς οὐκέτ’ ἐν γῇ τῇδ’ ἀναστρέψοι πόδα

Ἱππόλυτος, ἐκ σοῦ τλήμονας φυγὰς ἔχων.

ὃ δ’ ἦλθε ταὐτὸν δακρύων ἔχων μέλος

ἡμῖν ἐπ’ ἀκτάς· μυρία δ’ ὀπισθόπους

φίλων ἅμ’ ἔστειχ’ ἡλίκων θ’ ὁμήγυρις.

χρόνῳ δὲ δήποτ’ εἶπ’ ἀπαλλαχθεὶς γόων·

Τί ταῦτ’ ἀλύω; πειστέον πατρὸς λόγοις.

ἐντύναθ’ ἵππους ἅρμασι ζυγηφόρους,

δμῶες· πόλις γὰρ οὐκέτ’ ἔστιν ἥδε μοι.

τοὐνθένδε μέντοι πᾶς ἀνὴρ ἠπείγετο,

καὶ θᾶσσον ἢ λέγοι τις ἐξηρτυμένας

πώλους παρ’ αὐτὸν δεσπότην ἐστήσαμεν.

μάρπτει δὲ χερσὶν ἡνίας ἀπ’ ἄντυγος,

αὐταῖσιν ἀρβύλαισιν ἁρμόσας πόδα.

καὶ πρῶτα μὲν θεοῖς εἶπ’ ἀναπτύξας χέρας·

Ζεῦ, μηκέτ’ εἴην, εἰ κακὸς πέφυκ’ ἀνήρ·

αἴσθοιτο δ’ ἡμᾶς ὡς ἀτιμάζει πατὴρ

ἤτοι θανόντας ἢ φάος δεδορκότας.

κἀν τῷδ’ ἐπῆγε κέντρον ἐς χεῖρας λαβὼν

πώλοις ὁμαρτῇ· πρόσπολοι δ’ ὑφ’ ἅρματος

πέλας χαλινῶν εἱπόμεσθα δεσπότῃ

τὴν εὐθὺς Ἄργους κἀπιδαυρίας ὁδόν.

ἐπεὶ δ’ ἔρημον χῶρον εἰσεβάλλομεν,

ἀκτή τις ἔστι τοὐπέκεινα τῆσδε γῆς

πρὸς πόντον ἤδη κειμένη Σαρωνικόν.

ἔνθεν τις ἠχὼ χθόνιος ὡς βροντὴ Διὸς

βαρὺν βρόμον μεθῆκε, φρικώδη κλύειν·

ὀρθὸν δὲ κρᾶτ’ ἔστησαν οὖς τ’ ἐς οὐρανὸν

ἵπποι· παρ’ ἡμῖν δ’ ἦν φόβος νεανικὸς

πόθεν ποτ’ εἴη φθόγγος. ἐς δ’ ἁλιρρόθους

ἀκτὰς ἀποβλέψαντες ἱερὸν εἴδομεν

κῦμ’ οὐρανῷ στηρίζον, ὥστ’ ἀφῃρέθη

Σκίρωνος ἀκτὰς ὄμμα τοὐμὸν εἰσορᾶν·

ἔκρυπτε δ’ Ἰσθμὸν καὶ πέτραν Ἀσκληπιοῦ.

κἄπειτ’ ἀνοιδῆσάν τε καὶ πέριξ ἀφρὸν

πολὺν καχλάζον ποντίῳ φυσήματι

χωρεῖ πρὸς ἀκτὰς οὗ τέθριππος ἦν ὄχος.

αὐτῷ δὲ σὺν κλύδωνι καὶ τρικυμίᾳ

κῦμ’ ἐξέθηκε ταῦρον, ἄγριον τέρας·

οὗ πᾶσα μὲν χθὼν φθέγματος πληρουμένη

φρικῶδες ἀντεφθέγγετ’, εἰσορῶσι δὲ

κρεῖσσον θέαμα δεργμάτων ἐφαίνετο.

εὐθὺς δὲ πώλοις δεινὸς ἐμπίπτει φόβος·

καὶ δεσπότης μὲν ἱππικοῖσιν ἤθεσιν

πολὺς ξυνοικῶν ἥρπασ’ ἡνίας χεροῖν,

ἕλκει δὲ κώπην ὥστε ναυβάτης ἀνὴρ

ἱμᾶσιν ἐς τοὔπισθεν ἀρτήσας δέμας·

αἳ δ’ ἐνδακοῦσαι στόμια πυριγενῆ γναθμοῖς

βίᾳ φέρουσιν, οὔτε ναυκλήρου χερὸς

οὔθ’ ἱπποδέσμων οὔτε κολλητῶν ὄχων

μεταστρέφουσαι. κεἰ μὲν ἐς τὰ μαλθακὰ

γαίας ἔχων οἴακας εὐθύνοι δρόμον,

προυφαίνετ’ ἐς τὸ πρόσθεν, ὥστ’ ἀναστρέφειν,

ταῦρος, φόβῳ τέτρωρον ἐκμαίνων ὄχον·

εἰ δ’ ἐς πέτρας φέροιντο μαργῶσαι φρένας,

σιγῇ πελάζων ἄντυγι ξυνείπετο

ἐς τοῦθ’ ἕως ἔσφηλε κἀνεχαίτισεν,

ἁψῖδα πέτρῳ προσβαλὼν ὀχήματος.

σύμφυρτα δ’ ἦν ἅπαντα· σύριγγές τ’ ἄνω

τροχῶν ἐπήδων ἀξόνων τ’ ἐνήλατα.

αὐτὸς δ’ ὁ τλήμων ἡνίαισιν ἐμπλακεὶς

δεσμὸν δυσεξήνυστον ἕλκεται δεθείς,

σποδούμενος μὲν πρὸς πέτραις φίλον κάρα

θραύων τε σάρκας, δεινὰ δ’ ἐξαυδῶν κλύειν·

Στῆτ’, ὦ φάτναισι ταῖς ἐμαῖς τεθραμμέναι,

μή μ’ ἐξαλείψητ’· ὦ πατρὸς τάλαιν’ ἀρά.

τίς ἄνδρ’ ἄριστον βούλεται σῶσαι παρών;

πολλοὶ δὲ βουληθέντες ὑστέρῳ ποδὶ

ἐλειπόμεσθα. χὣ μὲν ἐκ δεσμῶν λυθεὶς

τμητῶν ἱμάντων οὐ κάτοιδ’ ὅτῳ τρόπῳ

πίπτει, βραχὺν δὴ βίοτον ἐμπνέων ἔτι·

ἵπποι δ’ ἔκρυφθεν καὶ τὸ δύστηνον τέρας

ταύρου λεπαίας οὐ κάτοιδ’ ὅποι χθονός.

δοῦλος μὲν οὖν ἔγωγε σῶν δόμων, ἄναξ,

ἀτὰρ τοσοῦτόν γ’ οὐ δυνήσομαί ποτε,

τὸν σὸν πιθέσθαι παῖδ’ ὅπως ἐστὶν κακός·

οὐδ’ εἰ γυναικῶν πᾶν κρεμασθείη γένος,

καὶ τὴν ἐν Ἴδῃ γραμμάτων πλήσειέ τις

πεύκην, ἐπεί νιν ἐσθλὸν ὄντ’ ἐπίσταμαι.

αἰαῖ· κέκρανται συμφορὰ νέων κακῶν,

οὐδ’ ἔστι μοίρας τοῦ χρεών τ’ ἀπαλλαγή.

μίσει μὲν ἀνδρὸς τοῦ πεπονθότος τάδε

λόγοισιν ἥσθην τοῖσδε· νῦν δ’ αἰδούμενος

θεούς τ’ ἐκεῖνόν θ’, οὕνεκ’ ἐστὶν ἐξ ἐμοῦ,

οὔθ’ ἥδομαι τοῖσδ’ οὔτ’ ἐπάχθομαι κακοῖς.

πῶς οὖν; κομίζειν, ἢ τί χρὴ τὸν ἄθλιον

δράσαντας ἡμᾶς σῇ χαρίζεσθαι φρενί;

φρόντιζ’· ἐμοῖς δὲ χρώμενος βουλεύμασιν

οὐκ ὠμὸς ἐς σὸν παῖδα δυστυχοῦντ’ ἔσῃ.

κομίζετ’ αὐτόν, ὡς ἰδὼν ἐν ὄμμασιν

τὸν τἄμ’ ἀπαρνηθέντα μὴ χρᾶναι λέχη

λόγοις τ’ ἐλέγξω δαιμόνων τε συμφοραῖς.

σὺ τὰν θεῶν ἄκαμπτον φρένα καὶ βροτῶν

ἄγεις, Κύπρι, σὺν δ’

ὁ ποικιλόπτερος ἀμφιβαλὼν

ὠκυτάτῳ πτερῷ.

ποτᾶται δὲ γαῖαν εὐάχητόν θ’

ἁλμυρὸν ἐπὶ πόντον.

θέλγει δ’ Ἔρως, ᾧ μαινομένᾳ κραδίᾳ

πτανὸς ἐφορμάσῃ χρυσοφαής,

φύσιν ὀρεσκόων σκυλάκων πελαγίων θ’

ὅσα τε γᾶ τρέφει

τά τ’ ἀέλιος αἰθόμενα δέρκεται,

ἄνδρας τε· συμπάντων βασιληίδα τιμάν,

Κύπρι, τῶνδε μόνα κρατύνεις.

σὲ τὸν εὐπατρίδην Αἰγέως κέλομαι

παῖδ’ ἐπακοῦσαι·

Λητοῦς δὲ κόρη σ’ Ἄρτεμις αὐδῶ.

Θησεῦ, τί τάλας τοῖσδε συνήδῃ,

παῖδ’ οὐχ ὁσίως σὸν ἀποκτείνας,

ψευδέσι μύθοις ἀλόχου πεισθεὶς

ἀφανῆ; φανερὰν δ’ ἔσχεθες ἄτην.

πῶς οὐχ ὑπὸ γῆς τάρταρα κρύπτεις

δέμας αἰσχυνθείς,

ἢ πτηνὸς ἄνω μεταβὰς βίοτον

πήματος ἔξω πόδα τοῦδ’ ἀνέχεις;

ὡς ἔν γ’ ἀγαθοῖς ἀνδράσιν οὔ σοι

κτητὸν βιότου μέρος ἐστίν.

ἄκουε, Θησεῦ, σῶν κακῶν κατάστασιν·

καίτοι προκόψω γ’ οὐδέν, ἀλγυνῶ δέ σε.

ἀλλ’ ἐς τόδ’ ἦλθον, παιδὸς ἐκδεῖξαι φρένα

τοῦ σοῦ δικαίαν, ὡς ὑπ’ εὐκλείας θάνῃ,

καὶ σῆς γυναικὸς οἶστρον ἢ τρόπον τινὰ

γενναιότητα· τῆς γὰρ ἐχθίστης θεῶν

ἡμῖν, ὅσαισι παρθένειος ἡδονή,

δηχθεῖσα κέντροις παιδὸς ἠράσθη σέθεν.

γνώμῃ δὲ νικᾶν τὴν Κύπριν πειρωμένη

τροφοῦ διώλετ’ οὐχ ἑκοῦσα μηχαναῖς,

ἣ σῷ δι’ ὅρκων παιδὶ σημαίνει νόσον.

ὃ δ’, ὥσπερ ὢν δίκαιος, οὐκ ἐφέσπετο

λόγοισιν, οὐδ’ αὖ πρὸς σέθεν κακούμενος

ὅρκων ἀφεῖλε πίστιν, εὐσεβὴς γεγώς.

ἣ δ’ εἰς ἔλεγχον μὴ πέσῃ φοβουμένη

ψευδεῖς γραφὰς ἔγραψε καὶ διώλεσεν

δόλοισι σὸν παῖδ’· ἀλλ’ ὅμως ἔπεισέ σε.

οἴμοι.

δάκνει σε, Θησεῦ, μῦθος; ἀλλ’ ἔχ’ ἥσυχος,

τοὐνθένδ’ ἀκούσας ὡς ἂν οἰμώξῃς πλέον.

ἆρ’ οἶσθα πατρὸς τρεῖς ἀρὰς ἔχων σαφεῖς;

ὧν τὴν μίαν παρεῖλες, ὦ κάκιστε σύ,

ἐς παῖδα τὸν σόν, ἐξὸν εἰς ἐχθρόν τινα.

πατὴρ μὲν οὖν σοι πόντιος φρονῶν καλῶς

ἔδωχ’ ὅσονπερ χρῆν, ἐπείπερ ᾔνεσεν·

σὺ δ’ ἔν τ’ ἐκείνῳ κἀν ἐμοὶ φαίνῃ κακός,

ὃς οὔτε πίστιν οὔτε μάντεων ὄπα

ἔμεινας, οὐκ ἤλεγξας, οὐ χρόνῳ μακρῷ

σκέψιν παρέσχες, ἀλλὰ θᾶσσον ἤ σ’ ἐχρῆν

ἀρὰς ἀφῆκας παιδὶ καὶ κατέκτανες.

δέσποιν’, ὀλοίμην.

δείν’ ἔπραξας, ἀλλ’ ὅμως

ἔτ’ ἔστι καί σοι τῶνδε συγγνώμης τυχεῖν·

Κύπρις γὰρ ἤθελ’ ὥστε γίγνεσθαι τόδε,

πληροῦσα θυμόν. θεοῖσι δ’ ὧδ’ ἔχει νόμος·

οὐδεὶς ἀπαντᾶν βούλεται προθυμίᾳ

τῇ τοῦ θέλοντος, ἀλλ’ ἀφιστάμεσθ’ ἀεί.

ἐπεί, σάφ’ ἴσθι, Ζῆνα μὴ φοβουμένη

οὐκ ἄν ποτ’ ἦλθον ἐς τόδ’ αἰσχύνης ἐγὼ

ὥστ’ ἄνδρα πάντων φίλτατον βροτῶν ἐμοὶ

θανεῖν ἐᾶσαι. τὴν δὲ σὴν ἁμαρτίαν

τὸ μὴ εἰδέναι μὲν πρῶτον ἐκλύει κάκης·

ἔπειτα δ’ ἡ θανοῦσ’ ἀνήλωσεν γυνὴ

λόγων ἐλέγχους ὥστε σὴν πεῖσαι φρένα.

μάλιστα μέν νυν σοὶ τάδ’ ἔρρωγεν κακά,

λύπη δὲ κἀμοί· τοὺς γὰρ εὐσεβεῖς θεοὶ

θνῄσκοντας οὐ χαίρουσι· τούς γε μὴν κακοὺς

αὐτοῖς τέκνοισι καὶ δόμοις ἐξόλλυμεν.

καὶ μὴν ὁ τάλας ὅδε δὴ στείχει,

σάρκας νεαρὰς ξανθόν τε κάρα

διαλυμανθείς. ὦ πόνος οἴκων,

οἷον ἐκράνθη δίδυμον μελάθροις

πένθος θεόθεν καταληπτόν.

αἰαῖ αἰαῖ·

δύστηνος ἐγώ, πατρὸς ἐξ ἀδίκου

χρησμοῖς ἀδίκοις διελυμάνθην.

ἀπόλωλα τάλας, οἴμοι μοι.

διά μου κεφαλῆς ᾄσσουσ’ ὀδύναι,

κατὰ δ’ ἐγκέφαλον πηδᾷ σφάκελος.

σχές, ἀπειρηκὸς σῶμ’ ἀναπαύσω.

ἓ ἕ·

ὦ στυγνὸν ὄχημ’ ἵππειον, ἐμῆς

βόσκημα χερός,

διά μ’ ἔφθειρας, κατὰ δ’ ἔκτεινας.

φεῦ φεῦ· πρὸς θεῶν, ἀτρέμας, δμῶες,

χροὸς ἑλκώδους ἅπτεσθε χεροῖν.

τίς ἐφέστηκεν δεξιὰ πλευροῖς;

πρόσφορά μ’ αἴρετε, σύντονα δ’ ἕλκετε

τὸν κακοδαίμονα καὶ κατάρατον

πατρὸς ἀμπλακίαις. Ζεῦ Ζεῦ, τάδ’ ὁρᾷς;

ὅδ’ ὁ σεμνὸς ἐγὼ καὶ θεοσέπτωρ,

ὅδ’ ὁ σωφροσύνῃ πάντας ὑπερσχὼν

προῦπτον ἐς Ἅιδην στείχω κατ’ ἄκρας

ὀλέσας βίοτον· μόχθους δ’ ἄλλως

τῆς εὐσεβίας

εἰς ἀνθρώπους ἐπόνησα.

αἰαῖ αἰαῖ·

καὶ νῦν ὀδύνα μ’ ὀδύνα βαίνει —

μέθετέ με, τάλανες —

καί μοι θάνατος Παιὰν ἔλθοι.

προσαπόλλυτ’ ἀπόλλυτε τὸν δυσδαί-

μονά μ’· ἀμφιτόμου λόγχας ἔραμαι,

διαμοιρᾶσαι

διά τ’ εὐνᾶσαι τὸν ἐμὸν βίοτον.

ὦ πατρὸς ἐμοῦ δύστηνος ἀρά·

μιαιφόνων τε συγγόνων παλαιῶν

προγεννητόρων ἐξορίζεται

κακόν, οὐδὲ μέλλει,

ἔμολέ τ’ ἐπ’ ἐμὲ τί ποτε τὸν οὐ-

δὲν ὄντ’ ἐπαίτιον κακῶν;

ἰώ μοί μοι·

— τί φῶ; πῶς ἀπαλλάξω βιοτὰν ἐμὰν τάνδ’ ἀναλ-

γήτου πάθους; εἴθε με κοι-

μάσειε τὸν δυσδαίμον’ Ἅι-

δου μέλαινα νύκτερός τ’ ἀνάγκα.

ὦ τλῆμον, οἵᾳ συμφορᾷ συνεζύγης·

τὸ δ’ εὐγενές σε τῶν φρενῶν ἀπώλεσεν.

ἔα·

ὦ θεῖον ὀδμῆς πνεῦμα· καὶ γὰρ ἐν κακοῖς

ὢν ᾐσθόμην σου κἀνεκουφίσθην δέμας·

ἔστ’ ἐν τόποισι τοισίδ’ Ἄρτεμις θεά.

ὦ τλῆμον, ἔστι, σοί γε φιλτάτη θεῶν.

ὁρᾷς με, δέσποιν’, ὡς ἔχω, τὸν ἄθλιον;

ὁρῶ· κατ’ ὄσσων δ’ οὐ θέμις βαλεῖν δάκρυ.

οὐκ ἔστι σοι κυναγὸς οὐδ’ ὑπηρέτης,

οὐ δῆτ’· ἀτάρ μοι προσφιλής γ’ ἀπόλλυσαι.

οὐδ’ ἱππονώμας οὐδ’ ἀγαλμάτων φύλαξ.

Κύπρις γὰρ ἡ πανοῦργος ὧδ’ ἐμήσατο.

ὤμοι· φρονῶ δὴ δαίμον’ ἥ μ’ ἀπώλεσεν.

τιμῆς ἐμέμφθη σωφρονοῦντι δ’ ἤχθετο.

τρεῖς ὄντας ἡμᾶς ὤλεσ’, ᾔσθημαι, Κύπρις.

πατέρα γε καὶ σὲ καὶ τρίτην ξυνάορον.

ᾤμωξα τοίνυν καὶ πατρὸς δυσπραξίας.

ἐξηπατήθη δαίμονος βουλεύμασιν.

ὦ δυστάλας σὺ τῆσδε συμφορᾶς, πάτερ.

ὄλωλα, τέκνον, οὐδέ μοι χάρις βίου.

στένω σὲ μᾶλλον ἢ ’μὲ τῆς ἁμαρτίας.

εἰ γὰρ γενοίμην, τέκνον, ἀντὶ σοῦ νεκρός.

ὦ δῶρα πατρὸς σοῦ Ποσειδῶνος πικρά.

ὡς μήποτ’ ἐλθεῖν ὤφελ’ ἐς τοὐμὸν στόμα.

τί δ’; ἔκτανές τἄν μ’, ὡς τότ’ ἦσθ’ ὠργισμένος.

δόξης γὰρ ἦμεν πρὸς θεῶν ἐσφαλμένοι.

φεῦ·

εἴθ’ ἦν ἀραῖον δαίμοσιν βροτῶν γένος.

ἔασον· οὐ γὰρ οὐδὲ γῆς ὑπὸ ζόφον

θεᾶς ἄτιμοι Κύπριδος ἐκ προθυμίας

ὀργαὶ κατασκήψουσιν ἐς τὸ σὸν δέμας

σῆς εὐσεβείας κἀγαθῆς φρενὸς χάριν.

ἐγὼ γὰρ αὐτῆς ἄλλον ἐξ ἐμῆς χερὸς

ὃς ἂν μάλιστα φίλτατος κυρῇ βροτῶν

τόξοις ἀφύκτοις τοῖσδε τιμωρήσομαι.

σοὶ δ’, ὦ ταλαίπωρ’, ἀντὶ τῶνδε τῶν κακῶν

τιμὰς μεγίστας ἐν πόλει Τροζηνίᾳ

δώσω· κόραι γὰρ ἄζυγες γάμων πάρος

κόμας κεροῦνταί σοι, δι’ αἰῶνος μακροῦ

πένθη μέγιστα δακρύων καρπουμένῳ.

ἀεὶ δὲ μουσοποιὸς ἐς σὲ παρθένων

ἔσται μέριμνα, κοὐκ ἀνώνυμος πεσὼν

ἔρως ὁ Φαίδρας ἐς σὲ σιγηθήσεται.

σὺ δ’, ὦ γεραιοῦ τέκνον Αἰγέως, λαβὲ

σὸν παῖδ’ ἐν ἀγκάλαισι καὶ προσέλκυσαι·

ἄκων γὰρ ὤλεσάς νιν· ἀνθρώποισι δὲ

θεῶν διδόντων εἰκὸς ἐξαμαρτάνειν.

καὶ σοὶ παραινῶ πατέρα μὴ στυγεῖν σέθεν,

Ἱππόλυτ’· ἔχεις γὰρ μοῖραν ᾗ διεφθάρης.

καὶ χαῖρ’· ἐμοὶ γὰρ οὐ θέμις φθιτοὺς ὁρᾶν

οὐδ’ ὄμμα χραίνειν θανασίμοισιν ἐκπνοαῖς·

ὁρῶ δέ σ’ ἤδη τοῦδε πλησίον κακοῦ.

χαίρουσα καὶ σὺ στεῖχε, παρθέν’ ὀλβία·

μακρὰν δὲ λείπεις ῥᾳδίως ὁμιλίαν.

λύω δὲ νεῖκος πατρὶ χρῃζούσης σέθεν·

καὶ γὰρ πάροιθε σοῖς ἐπειθόμην λόγοις.

αἰαῖ, κατ’ ὄσσων κιγχάνει μ’ ἤδη σκότος·

λαβοῦ, πάτερ, μου καὶ κατόρθωσον δέμας.

οἴμοι, τέκνον, τί δρᾷς με τὸν δυσδαίμονα;

ὄλωλα καὶ δὴ νερτέρων ὁρῶ πύλας.

ἦ τὴν ἐμὴν ἄναγνον ἐκλιπὼν χέρα;

οὐ δῆτ’, ἐπεί σε τοῦδ’ ἐλευθερῶ φόνου.

τί φῄς; ἀφίης αἵματός μ’ ἐλεύθερον;

τὴν τοξόδαμνον Ἄρτεμιν μαρτύρομαι.

ὦ φίλταθ’, ὡς γενναῖος ἐκφαίνῃ πατρί.

τοιῶνδε παίδων γνησίων εὔχου τυχεῖν.

οἴμοι φρενὸς σῆς εὐσεβοῦς τε κἀγαθῆς.

ὦ χαῖρε καὶ σύ, χαῖρε πολλά μοι, πάτερ.

μή νυν προδῷς με, τέκνον, ἀλλὰ καρτέρει.

κεκαρτέρηται τἄμ’· ὄλωλα γάρ, πάτερ.

κρύψον δέ μου πρόσωπον ὡς τάχος πέπλοις.

ὦ κλείν’ Ἀθῆναι Παλλάδος θ’ ὁρίσματα,

οἵου στερήσεσθ’ ἀνδρός. ὦ τλήμων ἐγώ·

ὡς πολλά, Κύπρι, σῶν κακῶν μεμνήσομαι.

κοινὸν τόδ’ ἄχος πᾶσι πολίταις

ἦλθεν ἀέλπτως.

πολλῶν δακρύων ἔσται πίτυλος·

τῶν γὰρ μεγάλων ἀξιοπενθεῖς

φῆμαι μᾶλλον κατέχουσιν.