

ὦ Ζεῦ χελιδὼν ἆρά ποτε φανήσεται;

ἀπολεῖ μʼ ἀλοῶν ἅνθρωπος ἐξ ἑωθινοῦ.

οἷόν τε, πρὶν τὸν σπλῆνα κομιδῇ μʼ ἐκβαλεῖν,

παρὰ σοῦ πυφέσθαι ποῖ μʼ ἄγεις ωὖριπίδη;

ἀλλʼ οὐκ ἀκούειν δεῖ σε πάνθʼ ὅσʼ αὐτίκα

ὄψει παρεστώς.

πῶς λέγεις; αὖθις φράσον.

οὐ δεῖ μʼ ἀκούειν;

οὐχ ἅ γʼ ἂν μέλλῃς ὁρᾶν.

οὐδʼ ἆρʼ ὁρᾶν δεῖ μʼ;

οὐχ ἅ γʼ ἂν ἀκούειν δέῃ.

πῶς μοι παραινεῖς; δεξιῶς μέντοι λέγεις.

οὐ φῂς σὺ χρῆναί μʼ οὔτʼ ἀκούειν οὔθʼ ὁρᾶν;

χωρὶς γὰρ αὐτοῖν ἑκατέρου ʼστὶν ἡ φύσις.

τοῦ μήτʼ ἀκούειν μήθʼ ὁρᾶν;

εὖ ἴσθʼ ὅτι.

πῶς χωρίς;

οὕτω ταῦτα διεκρίθη τότε.

αἰθὴρ γὰρ ὅτε τὰ πρῶτα διεχωρίζετο

καὶ ζᾦʼ ἐν αὑτῷ ξυνετέκνου κινούμενα,

ᾧ μὲν βλέπειν χρὴ πρῶτʼ ἐμηχανήσατο

ὀφθαλμὸν ἀντίμιμον ἡλίου τροχῷ,

ἀκοῇ δὲ χοάνην ὦτα διετετρήνατο.

διὰ τὴν χοάνην οὖν μήτʼ ἀκούω μήθʼ ὁρῶ;

νὴ τὸν Δίʼ ἥδομαί γε τουτὶ προσμαθών.

οἷόν γέ που ʼστιν αἱ σοφαὶ ξυνουσίαι.

πόλλʼ ἂν μάθοις τοιαῦτα παρʼ ἐμοῦ.

πῶς ἂν οὖν

πρὸς τοῖς ἀγαθοῖς τούτοισιν ἐξεύροιμʼ ὅπως

ἔτι προσμάθοιμι χωλὸς εἶναι τὼ σκέλει;

βάδιζε δευρὶ καὶ πρόσεχε τὸν νοῦν.

ἰδού.

ὁρᾷς τὸ θύριον τοῦτο;

νὴ τὸν Ἡρακλέα

οἶμαί γε.

σίγα νυν.

σιωπῶ τὸ θύριον;

ἄκουʼ.

ἀκούω καὶ σιωπῶ τὸ θύριον;

ἐνταῦθʼ Ἀγάθων ὁ κλεινὸς οἰκῶν τυγχάνει

ὁ τραγῳδοποιός.

ποῖος οὗτος Ἁγάθων;

ἔστιν τις Ἀγάθων—

μῶν ὁ μέλας ὁ καρτερός;

οὔκ, ἀλλʼ ἕτερός τις· οὐχ ἑόρακας πώποτε;

μῶν ὁ δασυπώγων;

οὐχ ἑόρακας πώποτε;

μὰ τὸν Δίʼ οὔτοι γʼ ὥστε καί μέ γʼ εἰδέναι.

καὶ μὴν βεβίνηκας σύ γʼ, ἀλλʼ οὐκ οἶσθʼ ἴσως.

ἀλλʼ ἐκποδὼν πτήξωμεν, ὡς ἐξέρχεται

θεράπων τις αὐτοῦ πῦρ ἔχων καὶ μυρρίνας·

προθυσόμενος ἔοικε τῆς ποιήσεως.

εὔφημος πᾶς ἔστω λαός,

στόμα συγκλῄσας· ἐπιδημεῖ γὰρ

θίασος Μουσῶν ἔνδον μελάθρων

τῶν δεσποσύνων μελοποιῶν.

ἐχέτω δὲ πνοὰς νήνεμος αἰθήρ,

κῦμα δὲ πόντου μὴ κελαδείτω

γλαυκόν·

βομβάξ.

σίγα.

τι λέγει;

πτηνῶν τε γένη κατακοιμάσθω,

θηρῶν τʼ ἀγρίων πόδες ὑλοδρόμων

μὴ λυέσθων.

βομβαλοβομβάξ.

μέλλει γὰρ ὁ καλλιεπὴς Ἀγάθων

πρόμος ἡμέτερος—

μῶν βινεῖσθαι;

τίς ὁ φωνήσας;

νήνεμος αἰθήρ.

δρυόχους τιθέναι δράματος ἀρχάς.

κάμπτει δὲ νέας ἁψῖδας ἐπῶν,

τὰ δὲ τορνεύει, τὰ δὲ κολλομελεῖ,

καὶ γνωμοτυπεῖ κἀντονομάζει

καὶ κηροχυτεῖ καὶ γογγύλλει

καὶ χοανεύει.

καὶ λαικάζει.

τίς ἀγροιώτας πελάθει θριγκοῖς;

ὃς ἕτοιμος σοῦ τοῦ τε ποιητοῦ

τοῦ καλλιεποῦς κατὰ τοῦ θριγκοῦ

συγγογγύλας καὶ συστρέψας

τουτὶ τὸ πέος χοανεῦσαι.

ἦ που νέος γʼ ὢν ἦσθʼ ὑβριστὴς ὦ γέρον.

ὦ δαιμόνιε τοῦτον μὲν ἔα χαίρειν, σὺ δὲ

Ἀγάθωνά μοι δεῦρʼ ἐκκάλεσον πάσῃ τέχνῃ.

μηδὲν ἱκέτευʼ· αὐτὸς γὰρ ἔξεισιν τάχα.

καὶ γὰρ μελοποιεῖν ἄρχεται· χειμῶνος οὖν

ὄντος κατακάμπτειν τὰς στροφὰς οὐ ῥᾴδιον,

ἢν μὴ προίῃ θύρασι πρὸς τὸν ἥλιον.

τί οὖν ἐγὼ δρῶ;

περίμενʼ, ὡς ἐξερχεται.

ὦ Ζεῦ τί δρᾶσαι διανοεῖ με τήμερον;

νὴ τοὺς θεοὺς ἐγὼ πυθέσθαι βούλομαι

τί τὸ πρᾶγμα τουτί. τί στένεις; τί δυσφορεῖς;

οὐ χρῆν σε κρύπτειν ὄντα κηδεστὴν ἐμόν.

ἔστιν κακόν μοι μέγα τι προπεφυραμένον.

ποῖόν τι;

τῇδε θἠμέρᾳ κριθήσεται

εἴτʼ ἔστʼ ἔτι ζῶν εἴτʼ ἀπόλωλʼ Εὐριπίδης.

καὶ πῶς; ἐπεὶ νῦν γʼ οὔτε τὰ δικαστήρια

μέλλει δικάζειν οὔτε βουλῆς ἐσθʼ ἕδρα,

ἐπεὶ τρίτη ʼστὶ Θεσμοφορίων ἡ μέση.

τοῦτʼ αὐτὸ γὰρ τοι κἀπολεῖν με προσδοκῶ.

αἱ γὰρ γυναῖκες ἐπιβεβουλεύκασί μοι

κἀν Θεσμοφόροιν μέλλουσι περί μου τήμερον

ἐκκλησιάζειν ἐπʼ ὀλέθρῳ.

τιὴ τί δή;

ὁτιὴ τραγῳδῶ καὶ κακῶς αὐτὰς λέγω.

νὴ τὸν Ποσειδῶ καὶ δίκαιά γʼ ἂν πάθοις.

ἀτὰρ τίνʼ ἐκ τούτων σὺ μηχανὴν ἔχεις;

Ἀγάθωνα πεῖσαι τὸν τραγῳδοδιδάσκαλον

ἐς Θεσμοφόροιν ἐλθεῖν.

τί δράσοντʼ; εἰπέ μοι.

ἐκκλησιάσοντʼ ἐν ταῖς γυναιξὶ κἂν δέῃ

λέξονθʼ ὑπὲρ ἐμοῦ.

πότερα φανερῶς ἢ λάθρᾳ;

λάθρᾳ, στολὴν γυναικὸς ἠμφιεσμένον.

τὸ πρᾶγμα κομψὸν καὶ σφόδρʼ ἐκ τοῦ σοῦ τρόπου·

τοῦ γὰρ τεχνάζειν ἡμέτερος ὁ πυραμοῦς.

σίγα.

τί δʼ ἔστιν;

Ἁγάθων ἐξέρχεται.

καὶ ποῖός ἐστιν;

οὗτος οὑκκυκλούμενος.

ἀλλʼ ἢ τυφλὸς μέν εἰμʼ· ἐγὼ γὰρ οὐχ ὁρῶ

ἄνδρʼ οὐδένʼ ἐνθάδʼ ὄντα, Κυρήνην δʼ ὁρῶ.

σίγα· μελῳδεῖν γὰρ παρασκευάζεται.

μύρμηκος ἀτραπούς, ἢ τί διαμινύρεται;

ἱερὰν χθονίαις δεξάμεναι

λαμπάδα κοῦραι ξὺν ἐλευθέρᾳ

πατρίδι χορεύσασθε βοάν.

τίνι δαιμόνων ὁ κῶμος;

λέγε νυν. εὐπίστως δὲ τοὐμὸν

δαίμονας ἔχει σεβίσαι.

ἄγε νυν ὄλβιζε Μοῦσα

χρυσέων ῥύτορα τόξων

Φοῖβον, ὃς ἱδρύσατο χώρας

γύαλα Σιμουντίδι γᾷ.

χαῖρε καλλίστας ἀοιδᾶς

Φοῖβʼ ἐν εὐμούσοισι τιμαῖς

γέρας ἱερὸν προφέρων.

τάν τʼ ἐν ὄρεσι δρυογόνοισι

κόραν ἀείσατʼ

Ἄρτεμιν ἀγροτέραν.

ἕπομαι κλῄζουσα σεμνὸν

γόνον ὀλβίζουσα Λατοῦς

Ἄρτεμιν ἀπειρολεχῆ.

Λατώ τε κρούματά τʼ Ἀσιάδος

ποδὶ †παράρυθμʼ εὔρυθμα Φρυγίων

διανεύματα Χαρίτων†.

σέβομαι Λατώ τʼ ἄνασσαν

κίθαρίν τε ματέρʼ ὕμνων

ἄρσενι βοᾷ δόκιμον,

τᾷ φάος ἔσσυτο δαιμονίοις θεοῦ ὄμμασιν

ἁμετέρας τε διʼ αἰφνιδίου ὀπός. ὧν χάριν

ἄνακτʼ ἄγαλλε Φοῖβον τιμᾷ.

χαῖρʼ ὄλβιε παῖ Λατοῦς.

ὡς ἡδὺ τὸ μέλος ὦ πότνιαι Γενετυλλίδες

καὶ θηλυδριῶδες καὶ κατεγλωττισμένον

καὶ μανδαλωτόν, ὥστʼ ἐμοῦ γʼ ἀκροωμένου

ὑπὸ τὴν ἕδραν αὐτὴν ὑπῆλθε γάργαλος.

καί σʼ ὦ νεανίσχʼ ὅστις εἶ, κατʼ Αἰσχύλον

ἐκ τῆς Λυκουργείας ἐρέσθαι βούλομαι.

ποδαπὸς ὁ γύννις; τίς πάτρα; τίς ἡ στολή;

τίς ἡ τάραξις τοῦ βίου; τί βάρβιτος

λαλεῖ κροκωτῷ; τί δὲ λύρα κεκρυφάλῳ;

τί λήκυθος καὶ στρόφιον; ὡς οὐ ξύμφορον.

τίς δαὶ κατόπτρου καὶ ξίφους κοινωνία;

τίς δʼ αὐτὸς ὦ παῖ; πότερον ὡς ἀνὴρ τρέφει;

καὶ ποῦ πέος; ποῦ χλαῖνα; ποῦ Λακωνικαί;

ἀλλʼ ὡς γυνὴ δῆτʼ· εἶτα ποῦ τὰ τιτθία;

τί φῄς; τί σιγᾷς; ἀλλὰ δῆτʼ ἐκ τοῦ μέλους

ζητῶ σʼ, ἐπειδή γʼ αὐτὸς οὐ βούλει φράσαι;

ὦ πρέσβυ πρέσβυ, τοῦ φθόνου μὲν τὸν ψόγον

ἤκουσα, τὴν δʼ ἄλγησιν οὐ παρεσχόμην·

ἐγὼ δὲ τὴν ἐσθῆθʼ ἅμα γνώμῃ φορῶ.

χρὴ γὰρ ποιητὴν ἄνδρα πρὸς τὰ δράματα

ἃ δεῖ ποιεῖν πρὸς ταῦτα τοὺς τρόπους ἔχειν.

αὐτίκα γυναικεῖʼ ἢν ποιῇ τις δράματα,

μετουσίαν δεῖ τῶν τρόπων τὸ σῶμʼ ἔχειν.

οὐκοῦν κελητίζεις, ὅταν Φαίδραν ποιῇς;

ἀνδρεῖα δʼ ἢν ποιῇ τις, ἐν τῷ σώματι

ἔνεσθʼ ὑπάρχον τοῦθʼ. ἃ δʼ οὐ κεκτήμεθα,

μίμησις ἤδη ταῦτα συνθηρεύεται.

ὅταν σατύρους τοίνυν ποιῇς, καλεῖν ἐμέ,

ἵνα συμποιῶ σοὔπισθεν ἐστυκὼς ἐγώ.

ἄλλως τʼ ἄμουσόν ἐστι ποιητὴν ἰδεῖν

ἀγρεῖον ὄντα καὶ δασύν· σκέψαι δʼ ὅτι

Ἴβυκος ἐκεῖνος κἀνακρέων ὁ Τήιος

κἀλκαῖος, οἳ περὶ ἁρμονίαν ἐχύμισαν,

ἐμιτροφόρουν τε καὶ διεκλῶντʼ Ἰωνικῶς,

καὶ Φρύνιχος, τοῦτον γὰρ οὖν ἀκήκοας,

αὐτός τε καλὸς ἦν καὶ καλῶς ἠμπέσχετο·

διὰ τοῦτʼ ἄρʼ αὐτοῦ καὶ κάλʼ ἦν τὰ δράματα.

ὅμοια γὰρ ποιεῖν ἀνάγκη τῇ φύσει.

ταῦτʼ ἄρʼ ὁ Φιλοκλέης αἰσχρὸς ὢν αἰσχρῶς ποιεῖ,

ὁ δʼ αὖ Ξενοκλέης ὢν κακὸς κακῶς ποιεῖ,

ὁ δʼ αὖ Θέογνις ψυχρὸς ὢν ψυχρῶς ποιεῖ.

ἅπασʼ ἀνάγκη· ταῦτα γάρ τοι γνοὺς ἐγὼ

ἐμαυτὸν ἐθεράπευσα.

πῶς πρὸς τῶν θεῶν;

παῦσαι βαΰζων· καὶ γὰρ ἐγὼ τοιοῦτος ἦν

ὢν τηλικοῦτος, ἡνίκʼ ἠρχόμην ποιεῖν.

μὰ τὸν Δίʼ οὐ ζηλῶ σε τῆς παιδεύσεως.

ἀλλʼ ὧνπερ οὕνεκʼ ἦλθον, ἔα μʼ εἰπεῖν.

λέγε.

Ἀγάθων, σοφοῦ πρὸς ἀνδρός, ὅστις ἐν βραχεῖ

πολλοὺς καλῶς οἷός τε συντέμνειν λόγους.

ἐγὼ δὲ καινῇ ξυμφορᾷ πεπληγμένος

ἱκέτης ἀφῖγμαι πρὸς σέ.

τοῦ χρείαν ἔχων;

μέλλουσί μʼ αἱ γυναῖκες ἀπολεῖν τήμερον

τοῖς Θεσμοφορίοις, ὅτι κακῶς αὐτὰς λέγω.

τίς οὖν παρʼ ἡμῶν ἐστιν ὠφέλειά σοι;

ἡ πᾶσʼ· ἐὰν γὰρ ἐγκαθεζόμενος λάθρᾳ

ἐν ταῖς γυναιξίν, ὡς δοκῶν εἶναι γυνή,

ὑπεραποκρίνῃ μου, σαφῶς σώσεις ἐμέ.

μόνος γὰρ ἂν λέξειας ἀξίως ἐμοῦ.

ἔπειτα πῶς οὐκ αὐτὸς ἀπολογεῖ παρών;

ἐγὼ φράσω σοι. πρῶτα μὲν γιγνώσκομαι·

ἔπειτα πολιός εἰμι καὶ πώγωνʼ ἔχω,

σὺ δʼ εὐπρόσωπος λευκὸς ἐξυρημένος

γυναικόφωνος ἁπαλὸς εὐπρεπὴς ἰδεῖν.

Εὐριπίδη—

τί ἔστιν;

ἐποίησάς ποτε,

χαίρεις ὁρῶν φῶς, πατέρα δʼ οὐ χαίρειν δοκεῖς;

ἔγωγε.

μή νυν ἐλπίσῃς τὸ σὸν κακὸν

ἡμᾶς ὑφέξειν. καὶ γὰρ ἂν μαινοίμεθʼ ἄν.

ἀλλʼ αὐτὸς ὅ γε σόν ἐστιν οἰκείως φέρε.

τὰς συμφορὰς γὰρ οὐχὶ τοῖς τεχνάσμασιν

φέρειν δίκαιον ἀλλὰ τοῖς παθήμασιν.

καὶ μὴν ού γʼ ὦ κατάπυγον εὐρύπρωκτος εἶ

οὐ τοῖς λόγοισιν ἀλλὰ τοῖς παθήμασιν.

τί δʼ ἔστιν ὅτι δέδοικας ἐλθεῖν αὐτόσε;

κάκιον ἀπολοίμην ἂν ἢ σύ.

πῶς;

ὅπως;

δοκῶν γυναικῶν ἔργα νυκτερείσια

κλέπτειν ὑφαρπάζειν τε θήλειαν Κύπριν.

ἰδού γε κλέπτειν· νὴ Δία βινεῖσθαι μὲν οὖν.

ἀτὰρ ἡ πρόφασίς γε νὴ Δίʼ εἰκότως ἔχει.

τί οὖν; ποιήσεις ταῦτα;

μὴ δόκει γε σύ.

ὦ τρισκακοδαίμων ὡς ἀπόλωλʼ Εὐριπίδης.

ὦ φίλτατʼ ὦ κηδεστὰ μὴ σαυτὸν προδῷς.

πῶς οὖν ποιήσω δῆτα;

τοῦτον μὲν μακρὰ

κλάειν κέλευʼ, ἐμοὶ δʼ ὅ τι βούλει χρῶ λαβών.

ἄγε νυν ἐπειδὴ σαυτὸν ἐπιδίδως ἐμοί,

ἀπόδυθι τουτὶ θοἰμάτιον.

καὶ δὴ χαμαί.

ἀτὰρ τί μέλλεις δρᾶν μʼ;

ἀποξυρεῖν ταδί,

τὰ κάτω δʼ ἀφεύειν.

ἀλλὰ πρᾶττʼ, εἴ σοι δοκεῖ.

ἢ μὴʼ πιδοῦνʼ ἐμαυτὸν ὤφελόν ποτε.

Ἀγάθων σὺ μέντοι ξυροφορεῖς ἑκάστοτε,

χρῆσόν τί νυν ἡμῖν ξυρόν.

αὐτὸς λάμβανε

ἐντεῦθεν ἐκ τῆς ξυροδόκης.

γενναῖος εἶ.

κάθιξε· φύσα τὴν γνάθον τὴν δεξιάν.

ὤμοι.

τί κέκραγας; ἐμβαλῶ σοι πάτταλον,

ἢν μὴ σιωπᾷς.

ἀτταταῖ ἰατταταῖ.

οὗτος σὺ ποῖ θεῖς;

ἐς τὸ τῶν σεμνῶν θεῶν·

οὐ γὰρ μὰ τὴν Δήμητρά γʼ ἐνταυθοῖ μενῶ

τεμνόμενος.

οὔκουν καταγέλαστος δῆτʼ ἔσει

τὴν ἡμίκραιραν τὴν ἑτέραν ψιλὴν ἔχων;

ὀλίγον μέλει μοι.

μηδαμῶς πρὸς τῶν θεῶν

προδῷς με· χώρει δεῦρο.

κακοδαίμων ἐγώ.

ἔχʼ ἀτρέμα σαυτὸν κἀνάκυπτε· ποῖ στρέφει;

μυμῦ.

τί μύξεις; πάντα πεποίηται καλῶς.

οἴμοι κακοδαίμων, ψιλὸς αὖ στρατεύσομαι.

μὴ φροντίσῃ· ὡς εὐπρεπὴς φανεῖ πάνυ.

βούλει θεᾶσθαι σαυτόν;

εἰ δοκεῖ, φέρε.

ὁρᾷς σεαυτόν;

οὐ μὰ Δίʼ ἀλλὰ Κλεισθένη.

ἀνίστασʼ, ἵνʼ ἀφεύσω σε, κἀγκύψας ἔχε.

οἴμοι κακοδαίμων δελφάκιον γενήσομαι.

ἐνεγκάτω τις ἔνδοθεν δᾷδʼ ἢ λύχνον.

ἐπίκυπτε· τὴν κέρκον φυλάττου νυν ἄκραν.

ἐμοὶ μελήσει νὴ Δία, πλήν γʼ ὅτι κάομαι.

οἴμοι τάλας. ὕδωρ ὕδωρ ὦ γείτονες.

πρὶν ἀντιλαβέσθαι †πρωκτὸν τῆς φλογός.†

θάρρει.

τί θαρρῶ καταπεπυρπολημένος;

ἀλλʼ οὐκ ἔτʼ οἰδὲν πρᾶγμά σοι· τὰ πλεῖστα γὰρ

ἀποπεπόνηκας.

φῦ ἰοὺ τῆς ἀσβόλου.

αἰθὸς γεγένημαι πάντα τὰ περὶ τὴν τράμιν.

μὴ φροντίσῃς· ἕτερος γὰρ αὐτὰ σφογγιεῖ.

οἰμώξετἄρʼ εἴ τις τὸν ἐμὸν πρωκτὸν πλυνεῖ.

Ἀγάθων, ἐπειδὴ σαυτὸν ἐπιδοῦναι φθονεῖς,

ἀλλʼ ἱμάτιον γοῦν χρῆσον ἡμῖν τουτῳὶ

καὶ στρόφιον· οὐ γὰρ ταῦτά γʼ ὡς οὐκ ἔστʼ ἐρεῖς.

λαμβάνετε καὶ χρῆσθʼ· οὐ φθονῶ.

τί οὖν λάβω;

ὅ τι; τὸν κροκωτὸν πρῶτον ἐνδύου λαβών.

νὴ τὴν Ἀφροδίτην ἡδύ γʼ ὄζει ποσθίου.

σύζωσον ἀνύσας. αἶρε νῦν στρόφιον.

ἰδού.

ἴθι νυν κατάστειλόν με τὰ περὶ τὼ σκέλει.

κεκρυφάλου δεῖ καὶ μίτρας.

ἡδὶ μὲν οὖν

κεφαλὴ περίθετος, ἣν ἐγὼ νύκτωρ φορῶ.

νὴ τὸν Δίʼ ἀλλὰ κἀπιτηδεία πάνυ.

ἆρʼ ἁρμόσει μοι;

νὴ Δίʼ ἀλλʼ ἄριστʼ ἔχει.

φέρʼ ἔγκυκλον·

τουτὶ λάβʼ ἀπὸ τῆς κλινίδος.

ὑποδημάτων δεῖ.

τἀμὰ ταυτὶ λάμβανε.

ἆρʼ ἁρμόσει μοι;

χαλαρὰ γοῦν χαίρεις φορῶν.

σὺ τοῦτο γίγνωσκʼ· ἀλλʼ ἔχεις γὰρ ὧν δέει,

εἴσω τις ὡς τάχιστά μʼ ἐσκυκλησάτω.

ἁνὴρ μὲν ἡμῖν οὑτοσὶ καὶ δὴ γυνὴ

τό γʼ εἶδος· ἢν λαλῇς δʼ, ὅπως τῷ φθέγματι

γυναικιεῖς εὖ καὶ πιθανῶς.

πειράσομαι.

βάδιζε τοίνυν.

μὰ τὸν Ἀπόλλω οὔκ, ἤν γε μὴ

ὀμόσῃς ἐμοί—

τί χρῆμα;

συσσώσειν ἐμὲ

πάσαις τέχναις, ἤν μοί τι περιπίπτῃ κακόν.

ὄμνυμι τοίνυν αἰθέρʼ οἴκησιν Διός.

τί μᾶλλον ἢ τὴν Ἱπποκράτους ξυνοικίαν;

ὄμνυμι τοίνυν πάντας ἄρδην τοὺς θεούς.

μέμνησο τοίνυν ταῦθʼ, ὅτι ἡ φρὴν ὤμοσεν,

ἡ γλῶττα δʼ οὐκ ὀμώμοκʼ· οὐδʼ ὥρκωσʼ ἐγώ.

ἔκσπευδε ταχέως· ὡς τὸ τῆς ἐκκλησίας

σημεῖον ἐν τῷ Θεσμοφορείῳ φαίνεται.

ἐγὼ δʼ ἄπειμι.

δεῦρό νυν ὦ Θρᾷτθʼ ἕπου.

ὦ Θρᾷττα θέασαι, καομένων τῶν λαμπάδων

ὅσον τὸ χρῆμʼ ἀνέρχεθʼ ὑπὸ τῆς λιγνύος.

ἀλλʼ ὦ περικαλλεῖ Θεσμοφόρω δέξασθέ με

ἀγαθῇ τύχῃ καὶ δεῦρο καὶ πάλιν οἴκαδε.

ὦ Θρᾷττα τὴν κίστην κάθελε, κᾆτʼ ἔξελε

τὸ πόπανον, ὅπως λαβοῦσα θύσω τοῖν θεοῖν.

δέσποινα πολυτίμητε Δήμητερ φίλη

καὶ Φερρέφαττα, πολλὰ πολλάκις μέ σοι

θύειν ἔχουσαν, εἰ δὲ μἀλλὰ νῦν λαθεῖν.

καὶ τοῦ θυγατρίου χοῖρον ἀνδρός μοι τυχεῖν

πλουτοῦντος, ἄλλως δʼ ἠλιθίου κἀβελτέρου,

καὶ ποσθαλίσκον νοῦν ἔχειν μοι καὶ φρένας.

ποῦ ποῦ καθίζωμʼ ἐν καλῷ, τῶν ῥητόρων

ἵνʼ ἐξακούω; σὺ δʼ ἄπιθʼ ὦ Θρᾷττʼ ἐκποδών.

δούλοις γὰρ οὐκ ἔξεστʼ ἀκούειν τῶν λόγων.

εὐφημία ʼστω, εὐφημία ʼστω. εὔχεσθε τοῖν

Θεσμοφόροιν τῇ Δήμητρι καὶ τῇ Κόρῃ καὶ τῷ

Πλούτῳ καὶ τῇ Καλλιγενείᾳ καὶ τῇ Κουροτρόφῳ

τῇ Γῇ καὶ τῷ Ἑρμῇ καὶ Χάρισιν ἐκκλησίαν

τήνδε καὶ σύνοδον τὴν νῦν κάλλιστα καὶ ἄριστα

ποιῆσαι, πολυωφελῶς μὲν πόλει τῇ Ἀθηναίων

τυχηρῶς δʼ ἡμῖν αὐταῖς. καὶ τὴν δρῶσαν

τήν τʼ ἀγορεύουσαν τὰ βέλτιστα περὶ τὸν δῆμον

τὸν Ἀθηναίων καὶ τὸν τῶν γυναικῶν ταύτην

νικᾶν. ταῦτʼ εὔχεσθε, καὶ ὑμῖν αὐταῖς τἀγαθά.

ἰὴ παιὼν ἰὴ παιών. χαίρωμεν.

δεχόμεθα καὶ θεῶν γένος

λιτόμεθα ταῖσδʼ ἐπʼ εὐχαῖς

φανέντας ἐπιχαρῆναι.

Ζεῦ μεγαλώνυμε χρυσολύρα τε

Δῆλον ὃς ἔχεις ἱεράν,

καὶ σὺ παγκρατὲς κόρα γλαυκῶπι

χρυσόλογχε πόλιν οἰκοῦσα

περιμάχητον, ἐλθὲ δεῦρο.

καὶ πολυώνυμε θηροφόνη παῖ

Λατοῦς χρυσώπιδος ἔρνος,

σύ τε πόντιε σεμνὲ Πόσειδον

ἁλιμέδον προλιπὼν

μυχὸν ἰχθυόεντʼ οἰστροδόνητον,

Νηρέος ἐναλίου τε κόραι

Νύμφαι τʼ ὀρείπλαγκτοι.

χρυσέα τε φόρμιγξ

ἰαχήσειεν ἐπʼ εὐχαῖς

ἡμετέραις· τελέως δʼ

ἐκκλησιάσαιμεν Ἀθηναίων

εὐγενεῖς γυναῖκες.

εὔχεσθε τοῖς θεοῖσι τοῖς Ὀλυμπίοις

καὶ ταῖς Ὀλυμπίαισι καὶ τοῖς Πυθίοις

καὶ ταῖσι Πυθίαισι καὶ τοῖς Δηλίοις

καὶ ταῖσι Δηλίαισι τοῖς τʼ ἄλλοις θεοῖς,

εἴ τις ἐπιβουλεύει τι τῷ δήμῳ κακὸν

τῷ τῶν γυναικῶν ἢ ʼπικηρυκεύεται

Εὐριπίδῃ Μήδοις τʼ ἐπὶ βλάβῃ τινὶ

τῇ τῶν γυναικῶν, ἢ τυραννεῖν ἐπινοεῖ

ἢ τὸν τύραννον συγκατάγειν, ἢ παιδίον

ὑποβαλλομένης κατεῖπεν, ἢ δούλη τινὸς

προαγωγὸς οὖσʼ ἐνετρύλλισεν τῷ δεσπότῃ

ἢ πεμπομένη τις ἀγγελίας ψευδεῖς φέρει,

ἢ μοιχὸς εἴ τις ἐξαπατᾷ ψευδῆ λέγων

καὶ μὴ δίδωσιν ἃν ὑπόσχηταί ποτε,

ἢ δῶρά τις δίδωσι μοιχῷ γραῦς γυνή,

ἢ καὶ δέχεται προδιδοῦσʼ ἑταίρα τὸν φίλον,

κεἴ τις κάπηλος ἢ καπηλὶς τοῦ χοῶς

ἢ τῶν κοτυλῶν τὸ νόμισμα διαλυμαίνεται,

κακῶς ἀπολέσθαι τοῦτον αὐτὸν κᾠκίαν

ἀρᾶσθε, ταῖς δʼ ἄλλαισιν ὑμῖν τοὺς θεοὺς

εὔχεσθε πάσαις πολλὰ δοῦναι κἀγαθά.

ξυνευχόμεσθα τέλεα μὲν

πόλει τέλεα δὲ δήμῳ

τάδʼ εὔγματα γενέσθαι,

τὰ δʼ ἄρισθʼ ὅσαις προσήκει

νικᾶν λεγούσαις· ὁπόσαι δʼ

ἐξαπατῶσιν παραβαίνουσί τε τοὺς

ὅρκους τοὺς νενομισμένους

κερδῶν οὕνεκʼ ἐπὶ βλάβῃ,

ἢ ψηφίσματα καὶ νόμον

ζητοῦσʼ ἀντιμεθιστάναι,

τἀπόρρητά τε τοῖσιν ἐχθροῖς

τοῖς ἡμετέροις λέγουσʼ,

ἢ Μήδους ἐπάγουσι γῇ

κερδῶν οὕνεκʼ ἐπὶ βλάβῃ,

ἀσεβοῦσιν ἀδικοῦσίν τε τὴν πόλιν.

ἀλλʼ ὦ παγκρατὲς

Ζεῦ ταῦτα κυρώσειας, ὥσθʼ

ἡμῖν θεοὺς παραστατεῖν

καίπερ γυναιξὶν οὔσαις.

ἄκουε πᾶς. ἔδοξε τῇ βουλῇ τάδε

τῇ τῶν γυναικῶν· Τιμόκλειʼ ἐπεστάτει,

Λύσιλλʼ ἐγραμμάτευεν, εἶπε Ζωστράτη·

ἐκκλησίαν ποιεῖν ἕωθεν τῇ μέσῃ

τῶν Θεσμοφορίων, ᾗ μάλισθʼ ἡμῖν σχολή,

καὶ χρηματίζειν πρῶτα περὶ Εὐριπίδου,

ὅ τι χρὴ παθεῖν ἐκεῖνον· ἀδικεῖν γὰρ δοκεῖ

ἡμῖν ἁπάσαις. τίς ἀγορεύειν βούλεται;

ἐγώ.

περίθου νυν τόνδε πρῶτον πρὶν λέγειν.

σίγα σιώπα, πρόσεχε τὸν νοῦν· χρέμπτεται γὰρ ἤδη

ὅπερ ποιοῦσʼ οἱ ῥήτορες. μακρὰν ἔοικε λέξειν.

φιλοτιμίᾳ μὲν οὐδεμιᾷ μὰ τὼ θεὼ

λέξουσʼ ἀνέστην ὦ γυναῖκες· ἀλλὰ γὰρ

βαρέως φέρω τάλαινα πολὺν ἤδη χρόνον

προπηλακιζομένας ὁρῶς ἡμᾶς ὑπὸ

Εὐριπίδου τοῦ τῆς λαχανοπωλητρίας

καὶ πολλὰ καὶ παντοῖʼ ἀκουούσας κακά.

τί γὰρ οὗτος ἡμᾶς οὐκ ἐπισμῇ τῶν κακῶν;

ποῦ δʼ οὐχὶ διαβέβληχʼ, ὅπουπερ ἔμβραχυ

εἰσὶν θεαταὶ καὶ τραγῳδοὶ καὶ χοροί,

τὰς μοιχοτρόπους, τὰς ἀνδρεραστίας καλῶν,

τὰς οἰνοπότιδας, τὰς προδότιδας, τὰς λάλους,

τὰς οὐδὲν ὑγιές, τὰς μέγʼ ἀνδράσιν κακόν·

ὥστʼ εὐθὺς εἰσιόντες ἀπὸ τῶν ἰκρίων

ὑποβλέπουσʼ ἡμᾶς σκοποῦνταί τʼ εὐθέως

μὴ μοιχὸς ἔνδον ᾖ τις ἀποκεκρυμμένος.

δρᾶσαι δʼ ἔθʼ ἡμῖν οὐδὲν ὥσπερ καὶ πρὸ τοῦ

ἔξεστι· τοιαῦθʼ οὗτος ἐδίδαξεν κακὰ

τοὺς ἄνδρας ἡμῶν· ὥστʼ ἐάνπερ τις πλέκῃ

γυνὴ στέφανον, ἐρᾶν δοκεῖ· κἂν ἐκβάλῃ

σκεῦός τι κατὰ τὴν οἰκίαν πλανωμένη,

ἁνὴρ ἐρωτᾷ, ʼτῷ κατέαγεν ἡ χύτρα;

οὐκ ἔσθʼ ὅπως οὐ τῷ Κορινθίῳ ξένῳ.ʼ

κάμνει κόρη τις, εὐθὺς ἁδελφὸς λέγει,

τὸ χρῶμα τοῦτό μʼ οὐκ ἀρέσκει τῆς κόρης.

εἶεν, γυνή τις ὑποβαλέσθαι βούλεται

ἀποροῦσα παίδων, οὐδὲ τοῦτʼ ἔστιν λαθεῖν.

ἅνδρες γὰρ ἤδη παρακάθηνται πλησίον·

πρὸς τοὺς γέροντάς θʼ οἳ πρὸ τοῦ τὰς μείρακας

ἤγοντο, διαβέβληκεν, ὥστʼ οὐδεὶς γέρων

γαμεῖν ἐθέλει γυναῖκα διὰ τοὔπος τοδὶ

δέσποινα γὰρ γέροντι νυμφίῳ γυνή.

εἶτα διὰ τοῦτον ταῖς γυναικωνίτισιν

σφραγῖδας ἐπιβάλλουσιν ἤδη καὶ μοχλοὺς

τηροῦντες ἡμᾶς, καὶ προσέτι Μολοττικοὺς

τρέφουσι μορμολυκεῖα τοῖς μοιχοῖς κύνας.

καὶ ταῦτα μὲν ξυγγνώσθʼ. ἃ δʼ ἦν ἡμῖν πρὸ τοῦ

αὐταῖς ταμιεῦσαι καὶ προαιρούσαις λαθεῖν

ἄλφιτον ἔλαιον οἶνον, οὐδὲ ταῦτʼ ἔτι

ἔξεστιν. οἱ γὰρ ἄνδρες ἤδη κλῄδια

αὐτοὶ φοροῦσι κρυπτὰ κακοηθέστατα

Λακωνίκʼ ἄττα, τρεῖς ἔχοντα γομφίους.

πρὸ τοῦ μὲν οὖν ἦν ἀλλʼ ὑποῖξαι τὴν θύραν

ποιησαμέναισι δακτύλιον τριωβόλου,

νῦν δʼ οὗτος αὐτοὺς ᾡκότριψ Εὐριπίδης

ἐδίδαξε θριπήδεστʼ ἔχειν σφραγίδια

ἐξαψαμένους. νῦν οὖν ἐμοὶ τούτῳ δοκεῖ

ὄλεθρόν τινʼ ἡμᾶς κυρκανᾶν ἁμωσγέπως,

ἢ φαρμάκοισιν ἢ μιᾷ γέ τῳ τέχνῃ,

ὅπως ἀπολεῖται. ταῦτʼ ἐγὼ φανερῶς λέγω,

τὰ δʼ ἄλλα μετὰ τῆς γραμματέως συγγράψομαι.

οὔπω ταύτης ἤκουσα

πολυπλοκωτέρας γυναικὸς

οὐδὲ δεινότερον λεγούσης.

πάντα γὰρ λέγει δίκαια,

†πάσας δʼ ἰδέας ἐξήτασεν,

πάντα δʼ ἐβάστασεν φρενὶ πυκνῶς τε†

ποικίλους λόγους ἀνηῦρεν

εὖ διεζητημένους·

ὥστʼ ἂν εἰ λέγοι παρʼ αὐτὴν

Ξενοκλέης ὁ Καρκίνου, δοκεῖν

ἂν αὐτόν, ὡς ἐγᾦμαι,

πᾶσιν ὑμῖν

ἄντικρυς μηδὲν λέγειν.

ὀλίγων ἕνεκα καὐτὴ παρῆλθον ῥημάτων.

τὰ μὲν γὰρ ἄλλʼ αὕτη κατηγόρηκεν εὖ·

ἃ δʼ ἐγὼ πέπονθα, ταῦτα λέξαι βούλομαι.

ἐμοὶ γὰρ ἁνὴρ ἀπέθανεν μὲν ἐν Κύπρῳ

παιδάρια πέντε καταλιπών, ἁγὼ μόλις

στεφανηπλοκοῦσʼ ἔβοσκον ἐν ταῖς μυρρίναις.

τέως μὲν οὖν ἀλλʼ ἡμικάκως ἐβοσκόμην·

νῦν δʼ οὗτος ἐν ταῖσιν τραγῳδίαις ποιῶν

τοὺς ἄνδρας ἀναπέπεικεν οὐκ εἶναι θεούς·

ὥστʼ οὐκέτʼ ἐμπολῶμεν οὐδʼ εἰς ἥμισυ.

νῦν οὖν ἁπάσαισιν παραινῶ καὶ λέγω

τοῦτον κολάσαι τὸν ἄνδρα πολλῶν οὕνεκα·

ἄγρια γὰρ ἡμᾶς ὦ γυναῖκες δρᾷ κακά,

ἅτʼ ἐν ἀγρίοισι τοῖς λαχάνοις αὐτὸς τραφείς.

ἀλλʼ εἰς ἀγορὰν ἄπειμι· δεῖ γὰρ ἀνδράσιν

πλέξαι στεφάνους συνθηματιαίους εἴκοσιν.

ἕτερον αὖ τι λῆμα τοῦτο

κομψότερον ἔτʼ ἢ τὸ πρότερον

ἀναπέφηνεν.

οἷα κατεστωμύλατο

οὐκ ἄκαιρα, φρένας ἔχουσα

καὶ πολύπλοκον νόημʼ, οὐδʼ

ἀσύνετʼ ἀλλὰ πιθανὰ πάντα.

δεῖ δὲ ταύτης τῆς ὕβρεως ἡμῖν

τὸν ἄνδρα

περιφανῶς δοῦναι δίκην.

τὸ μὲν ὦ γυναῖκες ὀξυθυμεῖσθαι σφόδρα

Εὐριπίδῃ, τοιαῦτʼ ἀκουούσας κακά,

οὐ θαυμάσιόν ἐστʼ, οὐδʼ ἐπιζεῖν τὴν χολήν.

καὐτὴ γὰρ ἔγωγʼ, οὕτως ὀναίμην τῶν τέκνων,

μισῶ τὸν ἄνδρʼ ἐκεῖνον, εἰ μὴ μαίνομαι.

ὅμως δʼ ἐν ἀλλήλαισι χρὴ δοῦναι λόγον·

αὐταὶ γάρ ἐσμεν, κοὐδεμίʼ ἔκφορος λόγου.

τί ταῦτʼ ἔχουσαι ʼκεῖνον αἰτιώμεθα

βαρέως τε φέρομεν, εἰ δύʼ ἡμῶν ἢ τρία

κακὰ ξυνειδὼς εἶπε δρώσας μυρία;

ἐγὼ γὰρ αὐτὴ πρῶτον, ἵνα μἄλλην λέγω,

ξύνοιδʼ ἐμαυτῇ πολλὰ δείνʼ· ἐκεῖνο δʼ οὖν

δεινότατον, ὅτε νύμφη μὲν ἦν τρεῖς ἡμέρας,

ὁ δʼ ἀνὴρ παρʼ ἐμοὶ καθηῦδεν· ἦν δέ μοι φίλος,

ὅσπερ με διεκόρησεν οὖσαν ἑπτέτιν.

οὖτος πόθῳ μου ʼκνυεν ἐλθὼν τὴν θύραν·

κᾆτʼ εὐφὺς ἔγνων· εἶτα καταβαίνω λάθρᾳ.

ὁ δʼ ἀνὴρ ἐρωτᾷ ποῖ σὺ καταβαίνεις ; ὅποι;

στρόφος μʼ ἔχει τὴν γαστέρ ὦνερ κὠδύνη·

ἐς τὸν κοπρῶνʼ οὖν ἔρχομαι. βάδιζέ νυν·

κᾆθʼ ὁ μὲν ἔτριβε κεδρίδας ἄννηθον σφάκον·

ἐγὼ δὲ καταχέασα τοῦ στροφέως ὕδωρ

ἐξῆλθον ὡς τὸν μοιχόν· εἶτʼ ἠρειδόμην

παρὰ τὸν Ἀγυιᾶ κύβδʼ ἐχομένη τῆς δάφνης.

ταῦτʼ οὐδεπώποτʼ εἶφʼ, ὁρᾶτʼ, Εὐριπίδης·

οὐδʼ ὡς ὑπὸ τῶν δούλων τε κὠρεωκόμων

σποδούμεθʼ, ἢν μὴ ʼχωμεν ἕτερον, οὐ λέγει·

οὐδʼ ὡς ὅταν μάλισθʼ ὑπό του ληκώμεθα

τὴν νύχθʼ, ἕωθεν σκόροδα διαμασώμεθα,

ἵνʼ ὀσφρόμενος ἁνὴρ ἀπὸ τείχους εἰσιὼν

μηδὲν κακὸν δρᾶν ὑποτοπῆται. ταῦθʼ, ὁρᾷς,

οὐπώποτʼ εἶπεν. εἰ δὲ Φαίδραν λοιδορεῖ,

ἡμῖν τί τοῦτʼ ἔστʼ; οὐδʼ ἐκεῖνʼ εἴρηκέ πω,

ὡς ἡ γυνὴ δεικνῦσα τἀνδρὶ τοὔγκυκλον

†ὑπʼ αὐγὰς † οἷόν ἐστιν, ἐγκεκαλυμμένον

τὸν μοιχὸν ἐξέπεμψεν, οὐκ εἴρηκέ πω.

ἑτέραν δʼ ἐγᾦδʼ ἣ ʼφασκεν ὠδίνειν γυνὴ

δέχʼ ἡμέρας, ἔως ἐπρίατο παιδίον·

ὁ δʼ ἀνὴρ περιέτρεχʼ ὠκυτόκιʼ ὠνούμενος·

τὸ δʼ εἰσέφερε γραῦς ἐν χύτρᾳ τὸ παιδίον,

ἵνα μὴ βό η, κηρίῳ βεβυσμένον·

εἶθʼ ὡς ἔνευσεν ἡ φέρουσʼ, εὐθὺς βοᾷ,

ἄπελθʼ ἄπελθʼ, ἤδη γὰρ ὦνέρ μοι δοκῶ

τέξειν. τὸ γὰρ ἦτρον τῆς χύτρας ἐλάκτισεν·

χὠ μὲν γεγηθὼς ἔτρεχεν, ἡ δʼ ἐξέσπασεν

ἐκ τοῦ στόματος τοῦ παιδίου, τὸ δʼ ἀνέκραγεν.

εἶθʼ ἡ μιαρὰ γραῦς, ἣ ʼφερεν τὸ παιδίον,

θεῖ μειδιῶσα πρὸς τὸν ἄνδρα καὶ λέγει,

λέων λέων σοι γέγονεν, αὔτʼ ἔκμαγμα σόν,

τά τʼ ἄλλʼ ἁπαξάπαντα καὶ τὸ πόσθιον

τῷ σῷ προσόμοιον, στρεβλὸν ὥσπερ κύτταρον.

ταῦτʼ οὐ ποιοῦμεν τὰ κακά; νὴ τὴν Ἄρτεμιν

ἡμεῖς γε. κᾆτʼ Εὐριπίδῃ θυμούμεθα,

οὐδὲν παθοῦσαι μεῖζον ἢ δεδράκαμεν;

τουτὶ μέντοι θαυμαστόν,

ὁπόθεν ηὑρέθη τὸ χρῆμα,

χἤτις ἐξέθρεψε χώρα

τήνδε τὴν θρασεῖαν οὕτω.

τάδε γὰρ εἰπεῖν τὴν πανοῦργον

κατὰ τὸ φανερὸν ὧδʼ ἀναιδῶς

οὐκ ἂν ᾠόμην ἐν ἡμῖν

οὐδὲ τολμῆσαί ποτʼ ἄν.

ἀλλʼ ἅπαν γένοιτʼ ἂν ἤδη·

τὴν παροιμίαν δʼ ἐπαινῶ

τὴν παλαιάν· ὑπὸ λίθῳ γὰρ

παντί νου χρὴ

μὴ δάκῃ ῥητωρ ἀθρεῖν.

ἀλλʼ οὐ γάρ ἐστι τῶν ἀναισχύτων φύσει γυναικῶν

οὐδὲν κάκιον εἰς ἄπαντα πλὴν ἄρʼ εἰ γυναῖκες.

οὔ τοι μὰ τὴν Ἄγλαυρον ὦ γυναῖκες εὖ φρονεῖτε,

ἀλλʼ ἢ πεφάρμαχθʼ ἢ κακόν τι μέγα πεπόνθατʼ ἄλλο,

ταύτην ἐῶσαι τὴν φθόρον τοιαῦτα περιυβρίζειν

ἡμᾶς ἁπάσας. εἰ μὲν οἶν τις ἔστιν· εἰ δὲ μή, ἡμεῖς

αὐταί τε καὶ τὰ δουλάρια τέφραν ποθὲν λαβοῦσαι

ταύτης ἀποψιλώσομεν τὸν χοῖρον, ἵνα διδαχθῇ

γυνὴ γυναῖκας οὖσα μὴ κακῶς λέγειν τὸ λοιπόν.

μὴ δῆτα τόν γε χοῖρον ὦ γυναῖκες. εἰ γὰρ οὔσης

παρρησίας κἀξὸν λέγειν ὅσαι πάρεσμεν ἀσταί,

εἶτʼ εἶπον ἁγίγνωσκον ὑπὲρ Εὐριπίδου δίκαια,

διὰ τοῦτο τιλλομένην με δεῖ δοῦναι δίκην ὑφʼ ὑμῶν;

οὐ γάρ σε δεῖ δοῦναι δίκην; ἥτις μόνη τέτληκας

ὑπὲρ ἀνδρὸς ἀντειπεῖν, ὃς ἡμᾶς πολλὰ κακὰ δέδρακεν

ἐπίτηδες εὑρίσκων λόγους, ὅπου γυνὴ πονηρὰ

ἐγένετο, Μελανίππας ποιῶν Φαίδρας τε· Πηνελόπην δὲ

οὐπώποτʼ ἐποίησʼ, ὅτι γυνὴ σώφρων ἔδοξεν εἶναι.

ἐγὼ γὰρ οἶδα ταἴτιον. Μίαν γὰρ οὐκ ἂν εἴποις

τῶν νῦν γυναικῶν Πηνελόπην, Παίδρας δʼ ἁπαξαπάσας.

ἀκούετʼ ὦ γυναῖκες οἷʼ εἴρηκεν ἡ πανοῦργος

ἡμᾶς ἁπάσας αὖθις αὖ.

καὶ νὴ Δίʼ οὐδέπω γε

εἴρηχʼ ὅσα ξύνοιδʼ· ἐπεὶ βούλεσθε πλείονʼ εἴπω;

ἀλλʼ οὐκ ἂν ἔτʼ ἔχοις· ὅσα γὰρ ᾔδησθʼ ἐξέχεας ἅπαντα.

μὰ Δίʼ οὐδέπω τὴν μυριοστὴν μοῖραν ὧν ποιοῦμεν.

ἐπεὶ τάδʼ οὐκ εἴρηχʼ, ὁρᾷς, ὡς στλεγγίδας λαβοῦσαι

ἔπειτα σιφωνίζομεν τὸν οἶνον.

ἐπιτριβείης.

ὥς τʼ αὖ τὰ κρέʼ ἐξ Ἀπατουρίων ταῖς μαστροποῖς διδοῦσαι

ἔπειτα τὴν γαλῆν φαμεν—

τάλαινʼ ἐγώ· φλυαρεῖς.

οὐδʼ ὡς τὸν ἄνδρα τῷ πελέκει γυνὴ κατεσπόδησεν,

οὐκ εἶπον· οὐδʼ ὡς φαρμάκοις ἑτέρα τὸν ἄνδρʼ ἔμηνεν,

οὐδʼ ὡς ὑπὸ τῇ πυέλῳ κατώρυξέν ποτʼ—

ἐξόλοιο.

ἁχαρνικὴ τὸν πατέρα.

ταυτὶ δῆτʼ ἀνέκτʼ ἀκούειν;

οὐδʼ ὡς σὺ τῆς δούλης τεκούσης ἄρρεν εἶτα σαυτῇ

τοῦθʼ ὑπεβάλου, τὸ σὸν δὲ θυγάτριον παρῆκας αὐτῇ.

οὔ τοι μὰ τὼ θεὼ σὺ καταπροίξει λέγουσα ταυτί,

ἀλλʼ ἐκποκιῶ σου τὰς ποκάδας.

οὐ δὴ μὰ Δία σύ γʼ ἅψει.

καὶ μὴν ἰδού.

καὶ μὴν ἰδού.

λαβὲ θοἰμάτιον Φιλίστη.

πρόσθες μόνον, κἀγώ σε νὴ τὴν Ἄρτεμιν—

τί δράσεις;

τὸν σησαμοῦνθʼ ὃν κατέφαγες, τοῦτον χεσεῖν ποιήσω.

παύσασθε λοιδορούμεναι· καὶ γὰρ γυνή τις ἡμῖν

ἐσπουδακυῖα προστρέχει. πρὶν οὖν ὁμοῦ γενέσθαι,

σιγᾶθʼ, ἵνʼ αὐτῆς κοσμίως πυθώμεθʼ ἅττα λέξει.

φίλαι γυναῖκες ξυγγενεῖς τοὐμοῦ τρόπου·

ὅτι μὲν φίλος εἴμʼ ὑμῖν, ἐπίδηλος ταῖς γνάθοις·

γυναικομανῶ γὰρ προξενῶ θʼ ὑμῶν ἀεί.

καὶ νῦν ἀκούσας πρᾶγμα περὶ ὑμῶν μέγα

ὀλίγῳ τι πρότερον κατʼ ἀγορὰν λαλούμενον,

ἥκω φράσων τοῦτʼ ἀγγελῶν θʼ ὑμῖν, ἵνα

σκοπῆτε καὶ τηρῆτε μὴ καὶ προσπέσῃ

ὑμῖν ἀφάρκτοις πρᾶγμα δεινὸν καὶ μέγα.

τί δʼ ἔστιν ὦ παῖ; παῖδα γάρ σʼ εἰκὸς καλεῖν,

ἕως ἂν οὕτως τὰς γνάθους ψιλὰς ἔχῃς.

Εὐριπίδην φάσʼ ἄνδρα κηδεστήν τινα

αὑτοῦ γέροντα δεῦρʼ ἀναπέμψαι τήμερον.

πρὸς ποῖον ἔργον ἢ τίνος γνώμης χάριν;

ἵνʼ ἅττα βουλεύοισθε καὶ μέλλοιτε δρᾶν,

ἐκεῖνος εἴη τῶν λόγων κατάσκοπος.

καὶ πῶς λέληθεν ἐν γυναιξὶν ὢν ἀνήρ;

ἀφηῦσεν αὐτὸν κἀπέτιλʼ Εὐριπίδης

καὶ τἄλλʼ ἅπανθʼ ὥσπερ γυναῖκʼ ἐσκεύασεν.

πείθεσθε τούτῳ ταῦτα; τίς δʼ οὕτως ἀνὴρ

ἠλίθιος ὅστις τιλλόμενος ἠνείχετο;

οὐκ οἴομαι ʼγωγʼ ὦ πολυτιμήτω θεώ.

ληρεῖς· ἐγὼ γὰρ οὐκ ἂν ἦλθον ἀγγελῶν,

εἰ μὴ ʼπεπύσμην ταῦτα τῶν σάφʼ εἰδότων.

τὸ πρᾶγμα τουτὶ δεινὸν εἰσαγγέλλεται.

ἀλλʼ ὦ γυναῖκες οὐκ ἐλινύειν ἐχρῆν,

ἀλλὰ σκοπεῖν τὸν ἄνδρα καὶ ζητεῖν ὅπου

λέληθεν ἡμᾶς κρυπτὸς ἐγκαθήμενος.

καὶ σὺ ξυνέξευρʼ αὐτόν, ὡς ἂν τὴν χάριν

ταύτην τε κἀκείνην ἔχῃς ὦ πρόξενε.

φέρʼ ἴδω· τίς ἡ πρώτη σύ;

ποῖ τις τρέψεται;

ζητητέαι γάρ ἐστε.

κακοδαίμων ἐγώ.

ἔμʼ ἥτις εἴμʼ ἤρου; Κλεωνύμου γυνή.

γιγνώσκεθʼ ὑμεῖς ἥτις ἔσθʼ ἥδʼ ἡ γυνή;

γιγνώσκομεν δῆτʼ. ἀλλὰ τὰς ἄλλας ἄθρει.

ἡδὶ δὲ δὴ τίς ἐστιν ἡ τὸ παιδίον

ἔχουσα;

τίτθη νὴ Δίʼ ἐμή.

διοίχομαι.

αὕτη σὺ ποῖ στρέφει; μένʼ αὐτοῦ. τί τὸ κακόν;

ἔασον οὐρῆσαί μʼ.

ἀναίσχυντός τις εἶ.

σὺ δʼ οὖν ποίει τοῦτʼ. ἀναμενῶ γὰρ ἐνθάδε.

ἀνάμενε δῆτα καὶ σκόπει γʼ αὐτὴν σφόδρα·

μόνην γὰρ αὐτὴν ὦνερ οὐ γιγνώσκομεν.

πολύν γε χρόνον οὐρεῖς σύ.

νὴ Δίʼ ὦ μέλε·

στραγγουριῶ γάρ· ἐχθὲς ἔφαγον κάρδαμα.

τί καρδαμίζεις; οὐ βαδιεῖ δεῦρʼ ὡς ἐμέ;

τί δῆτά μʼ ἕλκεις ἀσθενοῦσαν;

εἰπέ μοι,

τίς ἔστʼ ἀνήρ σοι;

τὸν ἐμὸν ἄνδρα πυνθάνει;

τὸν δεῖνα γιγνώσκεις, τὸν ἐκ Κοθωκιδῶν;

τὸν δεῖνα; ποῖον;

ἔσθʼ ὁ δεῖνʼ, ὃς καί ποτε

τὸν δεῖνα τὸν τοῦ δεῖνα—

ληρεῖν μοι δοκεῖς.

ἀνῆλθες ἤδη δεῦρο πρότερον;

νὴ Δία

ὁσέτη γε.

καὶ τίς σοὐστὶ συσκηνήτρια;

ἡ δεῖνʼ ἔμοιγʼ.

οἴμοι τάλας, οὐδὲν λέγεις.

ἄπελθʼ. ἐγὼ γὰρ βασανιῶ ταύτην καλῶς

ἐκ τῶν ἱερῶν τῶν πέρυσι· σὺ δʼ ἀπόστηθί μοι,

ἵνα μὴ ʼπακούσῃς ὢν ἀνήρ. σὺ δʼ εἰπέ μοι

ὅ τι πρῶτον ἡμῖν τῶν ἱερῶν ἐδείκνυτο.

φέρʼ ἴδω, τί μέντοι πρῶτον ἦν; ἐπίνομεν.

τί δὲ μετὰ τοῦτο δεύτερον;

προὐπίνομεν.

ταυτὶ μὲν ἤκουσάς τινος· τί δαὶ τρίτον;

σκάφιον Ξένυλλʼ ᾔτησεν· οὐ γὰρ ἦν ἀμίς.

οὐδὲν λέγεις. δεῦρʼ ἐλθὲ δεῦρʼ ὦ Κλείσθενες·

ὅδʼ ἐστὶν ἁνὴρ ὃν λέγεις.

τί οὖν ποιῶ;

ἀπόδυσον αὐτόν· οὐδὲν ὑγιὲς γὰρ λέγει.

κἄπειτʼ ἀποδύσετʼ ἐννέα παίδων μητέρα;

χάλα ταχέως τὸ στρόφιον ὦναίσχυντε σύ.

ὡς καὶ στιβαρά τις φαίνεται καὶ καρτερά·

καὶ νὴ Δία τιτθούς γʼ ὥσπερ ἡμεῖς οὐκ ἔχει.

στερίφη γάρ εἰμι κοὐκ ἐκύησα πώποτε.

νῦν· τότε δὲ μήτηρ ἦσθα παίδων ἐννέα.

ἀνίστασʼ ὀρθός. ποῖ τὸ πέος ὠθεῖς κάτω;

τοδὶ διέκυψε καὶ μάλʼ εὔχρων ὦ τάλαν.

καὶ ποῦ ʼστιν;

αὖθις ἐς τὸ πρόσθεν οἴχεται.

οὐκ ἐνγεταυθί.

μἀλλὰ δεῦρʼ ἥκει πάλιν.

ἰσθμόν τινʼ ἔχεις ὦνθρωπʼ· ἄνω τε καὶ κάτω

τὸ πέος διέλκεις πυκνότερον Κορινθίων.

ὦ μιαρὸς οὗτος· ταῦτʼ ἄρʼ ὑπὲρ Εὐριπίδου

ἡμῖν ἐλοιδορεῖτο.

κακοδαίμων ἐγώ,

εἰς οἷʼ ἐμαυτὸν εἰσεκύλισα πράγματα.

ἄγε δὴ τί δρῶμεν;

τουτονὶ φυλάττετε

καλῶς, ὅπως μὴ διαφυγὼν οἰχήσεται·

ἐγὼ δὲ ταῦτα τοῖς πρυτάνεσιν ἀγγελῶ.

ἡμᾶς τοίνυν μετὰ τοῦτʼ ἤδη τὰς λαμπάδας ἁψαμένας χρὴ

ξυζωσαμένας εὖ κἀνδρείως τῶν θʼ ἱματίων ἀποδύσας

ζητεῖν, εἴ που κἄλλος τις ἀνὴρ ἀνελήλυθε, καὶ περιθρέξαι

τὴν πύκνα πᾶσαν καὶ τὰς σκηνὰς καὶ τὰς διόδους διαθρῆσαι.

εἶα δὴ πρώτιστα μὲν χρὴ κοῦφον ἐξορμᾶν πόδα

καὶ διασκοπεῖν σιωπῇ πανταχῇ· μόνον δὲ χρὴ

μὴ βραδύνειν, ὡς ὁ καιρός ἐστι μὴ μέλλειν ἔτι,

ἀλλὰ τὴν πρώτην τρέχειν χρῆν ὡς τάχιστʼ ἤδη κύκλῳ.

εἶά νυν ἴχνευε καὶ μάτευε ταχὺ πάντʼ,

εἴ τις ἐν τόποις ἑδραῖος

ἄλλος αὖ λέληθεν ὤν.

πανταχῇ δὲ ῥῖψον ὄμμα,

καὶ τὰ τῇδε καὶ τὰ δεῦρο

πάντʼ ἀνασκόπει καλῶς.

ἢν γάρ με λάθῃ δράσας ἀνόσια,

δώσει τε δίκην καὶ πρὸς τούτῳ

τοῖς ἄλλοις ἀνδράσιν ἔσται

παράδειγμʼ ὕβρεως ἀδίκων τʼ ἔργων

ἀθέων τε τρόπων·

φήσει δʼ εἶναί τε θεοὺς φανερῶς,

δείξει τʼ ἤδη

πᾶσιν ἀνθρώποις σεβίζειν δαίμονας

†δικαίως τʼ ἐφέποντας † ὅσια καὶ νόμιμα

μηδομένους ποιεῖν ὅ τι καλῶς ἔχει.

κἂν μὴ ποιῶσι ταῦτα τοιάδʼ ἔσται·

αὐτῶν ὅταν ληφθῇ τις ἀνόσιόν τι δρῶν,

†μανίαισ† φλέγων λύσσῃ παράκοπος,

†εἴ τι δρῴη†

πᾶσιν ἐμφανὴς ὁρᾶν ἔσται γυναιξὶ καὶ βροτοῖσιν,

ὅτι τά τε παράνομα τά τʼ ἀνόσια παρὼν

θεὸς ἀποτίνεται.

ἀλλʼ ἔοιχʼ ἡμῖν ἅπαντά τως διεσκέφθαι καλῶς.

οὐχ ὁρῶμεν γοῦν ἔτʼ ἄλλον οὐδένʼ ἐγκαθήμενον.

ἆ ποῖ σὺ φεύγεις; οὗτος οὗτος οὐ μενεῖς;

τάλαινʼ ἐγὼ τάλαινα, καὶ τὸ παιδίον

ἐξαρπάσας μοι φροῦδος ἀπὸ τοῦ τιτθίου.

κέκραχθι· τοῦτο δʼ οὐδέποτε σὺ ψωμιεῖς,

ἢν μή μʼ ἀφῆτʼ· ἀλλʼ ἐνθάδʼ ἐπὶ τῶν μηρίων

πληγὲν μαχαίρᾳ τῇδε φοινίας φλέβας

καθαιματώσει βωμόν.

ὦ τάλαινʼ ἐγώ.

γυναῖκες, οὐκ ἀρήξετʼ; οὐ πολλὴν βοὴν

στήσεσθε καὶ τροπαῖον, ἀλλὰ τοῦ μόνου

τέκνου με περιόψεσθʼ ἀποστερουμένην;

ἔα ἔα.

ὦ πότνιαι Μοῖραι τί τόδε δέρκομαι

νεοχμὸν αὖ τέρας;

ὡς ἅπαντʼ ἄρʼ ἐστὶ τόλμης μεστὰ κἀναισχυντίας.

οἷον αὖ δέδρακεν ἔργον, οἷον αὖ φίλαι τόδε.

οἷον ὑμῶν ἐξαράξω τὴν ἄγαν αὐθαδίαν.

ταῦτα δῆτʼ οὐ δεινὰ πράγματʼ ἐστὶ καὶ περαιτέρω;

δεινὰ δῆθʼ, ὅστις γʼ ἔχει μου ʼξαρπάσας τὸ παιδίον.

τί ἂν οὖν εἴποι πρὸς ταῦτά τις, ὅτε

τοιαῦτα ποιῶν ὅδʼ ἀναισχυντεῖ;

κοὔπω μέντοι γε πέπαυμαι.

ἀλλʼ οὖν ἥκεις γʼ ὅθεν οὐ φαύλως γʼ

ἀποδρὰς λέξεις

οἷον δράσας διέδυς ἔργον,

λήψει δὲ κακόν.

τοῦτο μέντοι μὴ γένοιτο μηδαμῶς, ἀπεύχομαι.

τίς οὖν σοι, τίς ἂν σύμμαχος ἐκ θεῶν

ἀθανάτων ἔλθοι ξὺν ἀδίκοις ἔργοις;

μάτην λαλεῖτε· τὴν δʼ ἐγὼ οὐκ ἀφήσω.

ἀλλʼ οὐ μὰ τὼ θεὼ τάχʼ οὐ χαίρων ἴσως

ἐνυβριεῖς λόγους λέξεις τʼ ἀνοσίους

ἐπʼ ἀθέοις ἔργοις·

καὶ γὰρ ἀνταμειψόμεσθά σʼ ὥσπερ εἰκὸς ἀντὶ τῶνδε.

τάχα δὲ μεταβαλοῦσʼ ἐπὶ κακὸν ἑτερότροπον

ἐπέχει τύχη.

ἀλλὰ τάσδε μὲν λαβεῖν χρῆν σʼ ἐκφέρειν τε τῶν ξύλων,

καὶ καταίθειν τὸν πανοῦργον πυρπολεῖν θʼ ὅσον τάχος.

ἴωμεν ἐπὶ τὰς κληματίδας ὦ Μανία.

κἀγώ σʼ ἀποδείξω θυμάλωπα τήμερον.

ὕφαπτε καὶ κάταιθε· σὺ δὲ τὸ Κρητικὸν

ἀπόδυθι ταχέως· τοῦ θανάτου δʼ ὦ παιδίον

μόνην γυναικῶν αἰτιῶ τὴν μητέρα.

τουτὶ τί ἔστιν; ἀσκὸς ἐγένεθʼ ἡ κόρη

οἴνου πλέως καὶ ταῦτα Περσικὰς ἔχων.

ὦ θερμόταται γυναῖκες, ὦ ποτίσταται

κἀκ παντὸς ὑμεῖς μηχανώμεναι πιεῖν,

ὦ μέγα καπήλοις ἀγαθὸν ἡμῖν δʼ αὖ κακόν,

κακὸν δὲ καὶ τοῖς σκευαρίοις καὶ τῇ κρόκῃ.

παράβαλλε πολλὰς κληματίδας ὦ Μανία.

παράβαλλε δῆτα· σὺ δʼ ἀπόκριναί μοι τοδί,

τουτὶ τεκεῖν φῄς;

καὶ δέκα μῆνας αὔτʼ ἐγὼ

ἤνεγκον.

ἤνεγκας σύ;

νὴ τὴν Ἄρτεμιν.

πρικότυλον ἢ πῶς; εἰπέ μοι.

τί μʼ ἠργάσω;

ἀπέδυσας ὦναίσχυντέ μου τὸ παιδίον

τυννοῦτον ὄν.

τυννοῦτο;

μικρὸν νὴ Δία.

πόσʼ ἔτη δὲ γέγονε; τρεῖς Χοᾶς ἢ τέτταρας;

σχεδὸν τοσοῦτον χὤσον ἐκ Διονυσίων.

ἀλλʼ ἀπόδος αὐτό.

μὰ τὸν Ἀπόλλω τουτονί.

ἐμπρήσομεν τοίνυν σε.

πάνυ γʼ ἐμπίμπρατε·

αὕτη δʼ ἀποσφαγήσεται μάλʼ αὐτίκα.

μὴ δῆθʼ, ἱκετεύω σʼ· ἀλλʼ ἔμʼ ὅ τι χρῄζεις ποίει

ὑπέρ γε τούτου.

φιλότεκνός τις εἶ φύσει.

ἀλλʼ οὐδὲν ἧττον ἥδʼ ἀποσφαγήσεται

οἴμοι τέκνον. δός μοι σφαγεῖον Μανία,

ἵνʼ οὖν τό γʼ αἷμα τοῦ τέκνου τοὐμοῦ λάβω.

ὕπεχʼ αὐτό, χαριοῦμαι γὰρ ἕν γε τοῦτό σοι.

κακῶς ἀπόλοιʼ, ὡς φθονερὸς εἶ καὶ δυσμενής.

τουτὶ τὸ δέρμα τῆς ἱερείας γίγνεται.

τί τῆς ἱερείας γίγνεται;

τουτί. λαβέ.

ταλαντάτη Μίκκα τίς ἐξεκόρησέ σε;

τίς τὴν ἀγαπητὴν παῖδά σοὐξῃρήσατο;

ὁ πανοῦργος οὗτος. ἀλλʼ ἐπειδήπερ πάρει,

φύλαξον αὐτόν, ἵνα λαβοῦσα Κλεισθένη

τοῖσιν πρυτάνεσιν ἃ πεποίηχʼ οὗτος φράσω.

ἄγε δὴ τίς ἔσται μηχανὴ σωτηρίας;

τίς πεῖρα, τίς ἐπίνοιʼ; ὁ μὲν γὰρ αἴτιος

κἄμʼ ἐσκυλίσας ἐς τοιαυτὶ πράγματα

οὐ φαίνεταί πω. φέρε τίνʼ οὖν ἂν ἄγγελον

πέμψαιμʼ ἐπʼ αὐτόν; οἶδʼ ἐγὼ καὶ δὴ πόρον

ἐκ τοῦ Παλαμήδους· ὡς ἐκεῖνος, τὰς πλάτας

ῥίψω γράφων. ἀλλʼ οὐ πάρεισιν αἱ πλάται.

πόθεν οὖν γένοιντʼ ἄν μοι πλάται πόθεν; πόθεν;

τί δʼ ἂν εἰ ταδὶ τἀγάλματʼ ἀντὶ τῶν πλατῶν

γράφων διαρρίπτοιμι; βέλτιον πολύ.

ξύλον γέ τοι καὶ ταῦτα κἀκεῖνʼ ἦν ξύλον.

ὦ χεῖρες ἐμαὶ

ἐγχειρεῖν χρῆν ἔργῳ πορίμῳ.

ἄγε δὴ πινάκων ξεστῶν δέλτοι,

δέξασθε σμίλης ὁλκοὺς

κήρυκας ἐμῶν μόχθων· οἴμοι

τουτὶ τὸ ῥῶ μοχθηρόν·

χώρει χώρει. ποίαν αὔλακα;

βάσκετʼ ἐπείγετε πάσας καθʼ ὁδοὺς

κείνᾳ ταύτᾳ· ταχέως χρή.

ἡμεῖς τοίνυν ἡμᾶς αὐτὰς εὖ λέξωμεν παραβᾶσαι,

καίτοι πᾶς τις τὸ γυναικεῖον φῦλον κακὰ πόλλʼ ἀγορεύει,

ὡς πᾶν ἐσμὲν κακὸν ἀνθρώποις κἀξ ἡμῶν ἐστιν ἅπαντα,

ἔριδες νείκη στάσις ἀργαλέα λύπη πόλεμος. φέρε δή νυν,

εἰ κακόν ἐσμεν, τί γαμεῖθʼ ἡμᾶς, εἴπερ ἀληθῶς κακόν ἐσμεν,

κἀπαγορεύετε μήτʼ ἐξελθεῖν μήτʼ ἐκκύψασαν ἁλῶναι,

ἀλλʼ οὑτωσὶ πολλῇ σπουδῇ τὸ κακὸν βούλεσθε φυλάττειν;

κἂν ἐξέλθῃ τὸ γύναιόν ποι, κᾆθʼ εὕρητʼ αὐτὸ θύρασιν,

μανίας μαίνεσθʼ, οὓς χρῆν σπένδειν καὶ χαίρειν, εἴπερ ἀληθῶς

ἔνδοθεν ηὕρετε φροῦδον τὸ κακὸν καὶ μὴ κατελαμβάνετʼ ἔνδον.

κἂν καταδάρθωμεν ἐν ἀλλοτρίων παίζουσαι καὶ κοπιῶσαι,

πᾶς τις τὸ κακὸν τοῦτο ζητεῖ περὶ τὰς κλίνας περινοστῶν.

κἂν ἐκ θυρίδος παρακύπτωμεν, τὸ κακὸν ζητεῖτε θεᾶσθαι·

κἂν αἰσχυνθεῖσʼ ἀναχωρήσῃ, πολὺ μᾶλλον πᾶς ἐπιθυμεῖ

αὖθις τὸ κακὸν παρακύψαν ἰδεῖν. οὕτως ἡμεῖς ἐπιδήλως

ὑμῶν ἐσμεν πολὺ βελτίους, βάσανός τε πάρεστιν ἰδέσθαι.

βάσανον δῶμεν πότεροι χείρους. ἡμεῖς μὲν γάρ φαμεν ὑμᾶς,

ὑμεῖς δʼ ἡμᾶς. σκεψώμεθα δὴ κἀντιτιθῶμεν πρὸς ἕκαστον,

παραβάλλουσαι τῆς τε γυναικὸς καὶ τἀνδρὸς τοὔνομʼ ἑκάστου.

Ναυσιμάχης μέν γʼ ἥττων ἐστὶν Χαρμῖνος· δῆλα δὲ τἄργα.

καὶ μὲν δὴ καὶ Κλεοφῶν χείρων πάντως δήπου Ξαλαβακχοῦς.

πρὸς Ἀριστομάχην δὲ χρόνου πολλοῦ, πρὸς ἐκείνην τὴν Μαραθῶνι,

καὶ Ξτρατονίκην ὑμῶν οὐδεὶς οὐδʼ ἐγχειρεῖ πολεμίζειν.

ἀλλʼ Εὐβούλης τῶν πέρυσίν τις βουλευτής ἐστιν ἀμείνων

παραδοὺς ἑτέρῳ τὴν βουλείαν; οὐδʼ αὐτὸς τοῦτό γε φήσεις.

οὕτως ἡμεῖς πολὺ βελτίους τῶν ἀνδρῶν εὐχόμεθʼ εἶναι.

οὐδʼ ἂν κλέψασα γυνὴ ζεύγει κατὰ πεντήκοντα τάλαντα

ἐς πόλιν ἔλθοι τῶν δημοσίων· ἀλλʼ ἢν τὰ μέγισθʼ ὑφέληται

φορμὸν πυρῶν τἀνδρὸς κλέψασʼ, αὐθημερὸν αὔτʼ ἀπέδωκεν.

ἀλλʼ ἡμεῖς ἂν πολλοὺς τούτων

ἀποδείξαιμεν ταῦτα ποιοῦντας.

καὶ πρὸς τούτοις γάστριδας ἡμῶν

ὄντας μᾶλλον καὶ λωποδύτας

καὶ βωμολόχους κἀνδραποδιστάς.

καὶ μὲν δήπου καὶ τὰ πατρῷά γε

χείρους ἡμῶν εἰσιν σῴζειν·

ἡμῖν μὲν γὰρ σῶν ἔτι καὶ νῦν

τἀντίον ὁ κανὼν οἱ καλαθίσκοι

τὸ σκιάδειον·

τοῖς δʼ ἡμετέροις ἀνδράσι τούτοις

ἀπόλωλεν μὲν πολλοῖς ὁ κανὼν

ἐκ τῶν οἴκων αὐτῇ λόγχῃ,

πολλοῖς δʼ ἑτέροις ἀπὸ τῶν ὤμων

ἐν ταῖς στρατιαῖς

ἔρριπται τὸ σκιάδειον.

πόλλʼ ἂν αἱ γυναῖκες ἡμεῖς ἐν δίκῃ μεμψαίμεθʼ ἂν

τοῖσιν ἀνδράσιν δικαίως, ἓν δʼ ὑπερφυέστατον.

χρῆν γάρ, ἡμῶν εἰ τέκοι τις ἄνδρα χρηστὸν τῇ πόλει,

ταξίαρχον ἢ στρατηγόν, λαμβάνειν τιμήν τινα,

προεδρίαν τʼ αὐτῇ δίδοσθαι Στηνίοισι καὶ Σκίροις

ἔν τε ταῖς ἄλλαις ἑορταῖς αἷσιν ἡμεῖς ἤγομεν·

εἰ δὲ δειλὸν καὶ πονηρὸν ἄνδρα τις τέκοι γυνή,

ἢ τριήραρχον πονηρὸν ἢ κυβερνήτην κακόν,

ὑστέραν αὐτὴν καθῆσθαι σκάφιον ἀποκεκαρμένην

τῆς τὸν ἀνδρεῖον τεκούσης. τῷ γὰρ εἰκὸς ὦ πόλις

τὴν Ὑπερβόλου καθῆσθαι μητέρʼ ἠμφιεσμένην

λευκὰ καὶ κόμας καθεῖσαν πλησίον τῆς Λαμάχου,

καὶ δανείζειν χρήμαθʼ, ᾗ χρῆν, εἰ δανείσειέν τινι

καὶ τόκον πράττοιτο, διδόναι μηδένʼ ἀνθρώπων τόκον,

ἀλλʼ ἀφαιρεῖσθαι βίᾳ τὰ χρήματʼ εἰπόντας τοδί,

ἀξία γοῦν εἶ τόκου τεκοῦσα τοιοῦτον τόκον.

ἰλλὸς γεγένημαι προσδοκῶν· ὁ δʼ οὐδέπω.

τί δῆτʼ ἂν εἴη τοὐμποδών; οὐκ ἔσθʼ ὅπως

οὐ τὸν Παλαμήδην ψυχρὸν ὄντʼ αἰσχύνεται.

τῷ δῆτʼ ἂν αὐτὸν προσαγαγοίμην δράματι;

ἐγᾦδα· τὴν καινὴν Ἑλένην μιμήσομαι.

πάντως ὑπάρχει μοι γυναικεία στολή.

τί αὖ σὺ κυρκανᾷς; τί κοικύλλεις ἔχων;

πικρὰν Ἑλένην ὄψει τάχʼ, εἰ μὴ κοσμίως

ἕξεις, ἕως ἂν τῶν πρυτάνεών τις φανῇ.

Νείλου μὲν αἵδε καλλιπάρθενοι ῥοαί,

ὃς ἀντὶ δίας ψακάδος Αἰγύπτου πέδον

λευκῆς νοτίζει μελανοσυρμαῖον λεών.

πανοῦργος εἶ νὴ τὴν Ἑκάτην τὴν φωσφόρον.

ἐμοὶ δὲ γῆ μὲν πατρὶς οὐκ ἀνώνυμος

Σπάρτη, πατὴρ δὲ Τυνδάρεως.

σοί γʼ ὦλεθρε

πατὴρ ἐκεῖνός ἐστι; Φρυνώνδας μὲν οὖν.

Ἑλένη δʼ ἐκλήθην.

αὖθις αὖ γίγνει γυνή,

πρὶν τῆς ἑτέρας δοῦναι γυναικίσεως δίκην;

ψυχαὶ δὲ πολλαὶ διʼ ἔμʼ ἐπὶ Σκαμανδρίαις

ῥοαῖσιν ἔθανον.

ὤφελες δὲ καὶ σύ γε.

κἀγὼ μὲν ἐνθάδʼ εἴμʼ· ὁ δʼ ἄθλιος πόσις

οὑμὸς Μενέλαος οὐδέπω προσέρχεται.

τί οὖν ἔτι ζῶ;

τῶν κοράκων πονηρίᾳ.

ἀλλʼ ὥσπερ αἰκάλλει τι καρδίαν ἐμήν.

μὴ ψεῦσον ὦ Ζεῦ τῆς ἐπιούσης ἐλπίδος.

τίς τῶνδʼ ἐρυμνῶν δωμάτων ἔχει κράτος,

ὅστις ξένους δέξαιτο ποντίῳ σάλῳ

κάμνοντας ἐν χειμῶνι καὶ ναυαγίαις;

Πρωτέως τάδʼ ἐστὶ μέλαθρα.

ποίου Πρωτέως;

ὦ τρισκακόδαιμον, ψεύδεται νὴ τὼ θεώ,

ἐπεὶ τέθνηκε Πρωτέας ἔτη δέκα.

ποίαν δὲ χώραν εἰσεκέλσαμεν σκάφει;

Αἴγυπτον.

ὦ δύστηνος οἷ πεπλώκαμεν.

πείθει τι τούτῳ τῷ κακῶς ἀπολουμένῳ

ληροῦντι λῆρον; Θεσμοφορεῖον τουτογί.

αὐτὸς δὲ Πρωτεὺς ἔνδον ἔστʼ ἢ ʼξώπιος;

οὐκ ἔσθʼ ὅπως οὐ ναυτιᾷς ἔτʼ ὦ ξένε,

ὅστις γʼ ἀκούσας ὅτι τέθνηκε Πρωτέας

ἔπειτʼ ἐρωτᾷς ἔνδον ἔστʼ ἢ ʼξώπιος;

αἰαῖ τέθνηκε. ποῦ δʼ ἐτυμβεύθη τάφῳ;

τόδʼ ἐστὶν αὐτοῦ σῆμʼ, ἐφʼ ᾧ καθήμεθα.

κακῶς τʼ ἄρʼ ἐξόλοιο κἀξολεῖ γέ τοι,

ὅστις γε τολμᾷς σῆμα τὸν βωμὸν καλεῖν.

τί δὴ σὺ θάσσεις τάσδε τυμβήρεις ἕδρας

φάρει καλυπτὸς ὦ ξένη;

βιάζομαι

γάμοισι Πρωτέως παιδὶ συμμεῖξαι λέχος.

τί ὦ κακόδαιμον ἐξαπατᾷς αὖ τὸν ξένον;

οὗτος πανουργῶν δεῦρʼ ἀνῆλθεν ὦ ξένε

ὡς τὰς γυναῖκας ἐπὶ κλοπῇ τοῦ χρυσίου.

βάυζε τοὐμὸν σῶμα βάλλουσα ψόγῳ.

ξένη τίς ἡ γραῦς ἡ κακορροθοῦσά σε;

αὕτη Θεονόη Πρωτέως.

μὰ τὼ θεὼ

εἰ μὴ Κρίτυλλά γʼ Ἀντιθέου Γαργηττόθεν·

σὺ δʼ εἶ πανοῦργος.

ὁπόσα τοι βούλει λέγε.

οὐ γὰρ γαμοῦμαι σῷ κασιγνήτῳ ποτὲ

προδοῦσα Μενέλεων τὸν ἐμὸν ἐν Τροίᾳ πόσιν.

γύναι τί εἶπας; στρέψον ἀνταυγεῖς κόρας.

αἰσχύνομαί σε τὰς γνάθους ὑβρισμένη.

τουτὶ τί ἔστιν; ἀφασία τίς τοί μʼ ἔχει.

ὦ θεοὶ τίνʼ ὄψιν εἰσορῶ; τίς εἶ γύναι;

σὺ δʼ εἶ τίς; αὑτὸς γὰρ σὲ κἄμʼ ἔχει λόγος.

Ἑλληνὶς εἶ τις ἢ ʼπιχωρία γυνή;

Ἑλληνίς. ἀλλὰ καὶ τὸ σὸν θέλω μαθεῖν.

Ἑλένῃ σʼ ὁμοίαν δὴ μάλιστʼ εἶδον γύναι.

ἐγὼ δὲ Μενελάῳ σʼ ὅσα γʼ ἐκ τῶν ἰφύων.

ἔγνως ἄρʼ ὀρθῶς ἄνδρα δυστυχέστατον.

ὦ χρόνιος ἐλθὼν σῆς δάμαρτος ἐσχάρας

λαβέ με λαβέ με πόσι, περίβαλε δὲ χέρας.

φέρε σὲ κύσω. ἄπαγέ μʼ ἄπαγʼ ἄπαγέ με

λαβὼν ταχὺ πάνυ.

κλαύσετʼ ἄρα νὴ τὼ θεὼ

ὅστις σʼ ἀπάξει τυπτόμενος τῇ λαμπάδι.

σὺ τὴν ἐμὴν γυναῖκα κωλύεις ἐμέ,

τὴν Τυνδάρειον παῖδʼ, ἐπὶ Σπάρτην ἄγειν;

οἴμʼ ὡς πανοῦργος καὐτὸς εἶναί μοι δοκεῖς

καὶ τοῦδέ τις ξύμβουλος. οὐκ ἐτὸς πάλαι

ᾐγυπτιάζετʼ. ἀλλʼ ὅδε μὲν δώσει δίκην.

προσέρχεται γὰρ ὁ πρύτανις χὠ τοξότης.

τουτὶ πονηρόν· ἀλλʼ ὑπαποκινητέον.

ἐγὼ δʼ ὁ κακοδαίμων τί δρῶ;

μένʼ ἥσυχος.

οὐ γὰρ προδώσω σʼ οὐδέποτʼ, ἤνπερ ἐμπνέω,

ἢν μὴ προλίπωσʼ αἱ μυρίαι με μηχαναί.

αὕτη μὲν ἡ μήρινθος οὐδὲν ἔσπασεν.

ὅδʼ ἔσθʼ ὁ πανοῦργος ὃν ἔλεγʼ ἡμῖν Κλεισθένης;

οὗτος τί κύπτεις; δῆσον αὐτὸν εἰσάγων

ὦ τοξότʼ ἐν τῇ σανίδι, κἄπειτʼ ἐνθαδὶ

στήσας φύλαττε καὶ προσιέναι μηδένα

ἔα πρὸς αὐτόν, ἀλλὰ τὴν μάστιγʼ ἔχων

παῖʼ ἢν προσίῃ τις.

νὴ Δίʼ ὡς νῦν δή γʼ ἀνὴρ

ὀλίγου μʼ ἀφείλετʼ αὐτὸν ἱστιορράφος.

ὦ πρύτανι πρὸς τῆς δεξιᾶς, ἥνπερ φιλεῖς

κοίλην προτείνειν ἀργύριον ἤν τις διδῷ,

χάρισαι βραχύ τί μοι καίπερ ἀποθανουμένῳ.

τί σοι χαρίσωμαι;

γυμνὸν ἀποδύσαντά με

κέλευε πρὸς τῇ σανίδι δεῖν τὸν τοξότην,

ἵνα μὴ ʼν κροκωτοῖς καὶ μίτραις γέρων ἀνὴρ

γέλωτα παρέχω τοῖς κόραξιν ἑστιῶν.

ἔχοντα ταῦτʼ ἔδοξε τῇ βουλῇ σε δεῖν,

ἵνα τοῖς παριοῦσι δῆλος ᾖς πανοῦργος ὤν.

ἰαππαπαιάξ· ὦ κροκώθʼ οἷʼ εἴργασαι·

κοὐκ ἔστʼ ἔτʼ ἐλπὶς οὐδεμία σωτηρίας.

ἄγε νυν ἡμεῖς παίσωμεν ἅπερ νόμος ἐνθάδε ταῖσι γυναιξίν,

ὅταν ὄργια σεμνὰ θεοῖν ἱεραῖς ὥραις ἀνέχωμεν, ἅπερ καὶ

Παύσων σέβεται καὶ νηστεύει,

πολλάκις αὐτοῖν ἐκ τῶν ὡρῶν

ἐς τὰς ὥρας ξυνεπευχόμενος

τοιαῦτα μέλειν θάμʼ ἑαυτῷ.

ὅρμα χώρει·

κοῦφα ποσὶν ἄγʼ ἐς κύκλον,

χειρὶ σύναπτε χεῖρα,

ῥυθμὸν χορείας ὕπαγε πᾶσα·

βαῖνε καρπαλίμοιν ποδοῖν.

ἐπισκοπεῖν δὲ πανταχῇ

κυκλοῦσαν ὄμμα χρὴ χοροῦ κατάστασιν.

ἅμα δὲ καὶ

γένος Ὀλυμπίων θεῶν

μέλπε καὶ γέραιρε φωνῇ πᾶσα χορομανεῖ τρόπῳ.

εἰ δέ τις

προσδοκᾷ κακῶς ἐρεῖν

ἐν ἱερῷ γυναῖκά μʼ οὖσαν ἄνδρας, οὐκ ὀρθῶς φρονεῖ.

ἀλλὰ χρῆν

ὥσπερ ἔργον αὖ τι καινὸν

πρῶτον εὐκύκλου χορείας εὐφυᾶ στῆσαι βάσιν.

πρόβαινε ποσὶ τὸν εὐλύραν

μέλπουσα καὶ τὴν τοξοφόρον

Ἄρτεμιν ἄνασσαν ἁγνήν.

χαῖρʼ ὦ ἑκάεργε,

ὄπαζε δὲ νίκην·

Ἥραν δὲ τὴν τελείαν

μέλψωμεν ὥσπερ εἰκός,

ἣ πᾶσι τοῖς χοροῖσιν ἐμπαίζει τε καὶ

κλῇδας γάμου φυλάττει.

Ἑρμῆν τε νόμιον ἄντομαι

καὶ Πᾶνα καὶ Νύμφας φίλας

ἐπιγελάσαι προθύμως

ταῖς ἡμετέραισι

χαρέντα χορείαις.

ἔξαιρε δὴ προθύμως

διπλῆν χάριν χορείας.

παίσωμεν ὦ γυναῖκες οἷάπερ νόμος,

νηστεύωμεν δὲ πάντως.

ἀλλʼ εἶα πάλλʼ ἀνάστρεφʼ εὐρύθμῳ ποδί,

τόρευε πᾶσαν ᾠδήν·

ἡγοῦ δέ γʼ ὧδʼ αὐτὸς σὺ

κισσοφόρε Βάκχειε

δέσποτʼ· ἐγὼ δὲ κώμοις

σὲ φιλοχόροισι μέλψω.

εὔιον ὦ Διόνυσε

Βρόμιε καὶ Σεμέλας παῖ,

χοροῖς τερπόμενος

κατʼ ὄρεα νυμφᾶν †ἐρατοῖσ† ἐν ὕμνοις,

εὔιον εὔιον εὐοῖ

ἀναχορεύων.

ἀμφὶ δὲ σοὶ κτυπεῖται

Κιθαιρώνιος ἠχώ,

μελάμφυλλά τʼ ὄρη

δάσκια καὶ νάπαι πετρώδεις βρέμονται·

κύκλῳ δὲ περὶ σὲ κισσὸς

εὐπέταλος ἕλικι θάλλει.

ἐνταῦτα νῦν οἰμῶξι πρὸς τὴν αἰτρίαν.

ὦ τοξόθʼ ἱκετεύω σε.

μή μʼ ἰκετεῦσι σύ.

χάλασον τὸν ἧλον.

ἀλλὰ ταῦτα δρᾶσʼ ἐγώ.

οἴμοι κακοδαίμων, μᾶλλον ἐπικρούεις σύ γε.

ἔτι μᾶλλο βοῦλις;

ἀτταταῖ ἰατταταῖ·

κακῶς ἀπόλοιο.

σῖγα κακοδαίμων γέρον.

πέρʼ ἐγὼ ʼξινίγκι πορμός, ἴνα πυλάξι σοι.

ταυτὶ τὰ βέλτιστʼ ἀπολέλαυκʼ Εὐριπίδου.

ἔα· θεοί, Ζεῦ σῶτερ, εἰσὶν ἐλπίδες.

ἁνὴρ ἔοικεν οὐ προδώσειν, ἀλλά μοι

σημεῖον ὑπεδήλωσε Περσεὺς ἐκδραμών,

ὅτι δεῖ με γίγνεσθʼ Ἀνδρομέδαν· πάντως δέ μοι

τὰ δέσμʼ ὑπάρχει. δῆλον οὖν τοῦτʼ ἔσθʼ ὅτι

ἥξει με σώσων· οὐ γὰρ ἂν παρέπτετο.

φίλαι παρθένοι φίλαι, πῶς ἂν οὖν

ἐπέλθοιμι καὶ

τὸν Σκύθην λάθοιμι;

κλύεις; ὦ πρὸς αἰδοῦς σὲ τὰν ἐν ἄντροις,

κατάνευσον, ἔασον ὡς

τὴν γυναῖκά μʼ ἐλθεῖν.

ἄνοικτος ὅς μʼ ἔδησε τὸν

πολυστονώτατον βροτῶν·

μόλις δὲ γραῖαν ἀποφυγὼν

σαπρὰν ἀπωλόμην ὅμως.

ὅδε γὰρ ὁ Σκύθης πάλαι μοι φύλαξ

ἐφεστὼς ὀλοὸν ἄφιλον ἐκρέμασεν

κόραξι δεῖπνον. ὁρᾷς; οὐ

χοροῖσιν οὐδʼ ὑφʼ ἡλίκων νεανίδων

κημὸν ἕστηκʼ ἔχουσʼ,

ἀλλʼ ἐν πυκνοῖς δεσμοῖσιν ἐμπεπλεγμένη

κήτει βορὰ Γλαυκέτῃ πρόκειμαι,

γαμηλίῳ μὲν οὐ ξὺν

παιῶνι δεσμίῳ δὲ

γοᾶσθέ μʼ ὦ γυναῖκες, ὡς

μέλεα μὲν πέπονθα μέλεος,

ὦ τάλας ἐγὼ τάλας,

ἀπὸ δὲ συγγόνων τάλανʼ ἄνομα πάθεα,

φῶτά τε λιτομέναν, πολυδάκρυτον Ἀίδα

γόον †φεύγουσαν†

αἰαῖ αἰαῖ ἒ ἒ,

ὃς ἔμʼ ἀπεξύρησε πρῶτον,

ὃς ἐμὲ κροκόεντʼ ἐνέδυσεν·

ἐπὶ δὲ τοῖσδʼ ἐς τόδʼ ἀνέπεμψεν

ἱερόν, ἔνθα γυναῖκες.

ἰώ μοι μοίρας ἄτεγκτε δαίμων·

ὦ κατάρατος ἐγώ·

τίς ἐμὸν οὐκ ἐπόψεται

πάθος ἀμέγαρτον ἐπὶ κακῶν παρουσίᾳ;

εἴθε με πυρφόρος αἰθέρος ἀστὴρ—

τὸν βάρβαρον ἐξολέσειεν.

οὐ γὰρ ἔτʼ ἀθανάταν φλόγα λεύσσειν

ἐστὶν ἐμοὶ φίλον, ὡς ἐκρεμάσθην,

λαιμότμητʼ ἄχη δαιμόνων αἰόλαν

νέκυσιν ἐπὶ πορείαν.

χαῖρʼ ὦ φίλη παῖ· τὸν δὲ πατέρα Κηφέα

ὅς σʼ ἐξέθηκεν ἀπολέσειαν οἱ θεοί.

σὺ δʼ εἶ τίς ἥτις τοὐμὸν ᾤκτιρας πάθος;

Ἠχὼ λόγων ἀντῳδὸς ἐπικοκκάστρια,

ἥπερ πέρυσιν ἐν τῷδε ταὐτῷ χωρίῳ

Εὐριπίδῃ καὐτὴ ξυνηγωνιζόμην.

ἀλλʼ ὦ τέκνον σὲ μὲν τὸ σαυτῆς χρὴ ποιεῖν,

κλάειν ἐλεινῶς.

σὲ δʼ ἐπικλάειν ὕστερον.

ἐμοὶ μελήσει ταῦτά γʼ. ἀλλʼ ἄρχου λόγων.

ὦ νὺξ ἱερὰ

ὡς μακρὸν ἵππευμα διώκεις

ἀστεροειδέα νῶτα διφρεύουσʼ

αἰθέρος ἱερᾶς

τοῦ σεμνοτάτου διʼ Ὀλύμπου;

διʼ Ὀλύμπου.

τί ποτʼ Ἀνδρομέδα περίαλλα κακῶν

μέρος ἐξέλαχον—

μέρος ἐξέλαχον—

θανάτου τλήμων;

θανάτου τλήμων;

ἀπολεῖς μʼ ὦ γραῦ στωμυλλομένη.

στωμυλλομένη.

νὴ Δίʼ ὀχληρά γʼ εἰσήρρηκας

λίαν.

λίαν.

ὦγάθʼ ἔασόν με μονῳδῆσαι,

καὶ χαριεῖ μοι. παῦσαι.

παῦσαι.

βάλλʼ ἐς κόρακας.

βάλλʼ ἐς κόρακας.

τί κακόν;

τί κακόν;

ληρεῖς.

ληρεῖς.

οἴμωζʼ.

οἴμωζʼ.

ὀτότυζʼ.

ὀτότυζʼ.

οὖτος σί λαλῖς;

οὖτος σί λαλῖς;

πρυτάνεις καλέσω;

πρυτάνεις καλέσω;

σί κακόν;

σί κακόν;

πῶτε τὸ πωνή;

πῶτε τὸ πωνή;

σὺ λαλῖς;

σὺ λαλῖς;

κλαύσει.

κλαύσει.

κακκάσκι μοι;

κακκάσκι μοι;

μὰ Δίʼ ἀλλὰ γυνὴ πλησίον αὕτη.

πλησίον αὕτη.

ποῦ στʼ ηʼ μιαρά; καὶ δὴ πεύγει.

ποῖ ποῖ πεύγεις;

ποῖ ποῖ πεύγεις;

οὐ καιρήσεις;

οὐ καιρήσεις;

ἔτι γὰρ γρύζεις;

ἔτι γὰρ γρύζεις;

λαβὲ τὴ μιαρά.

λαβὲ τὴ μιαρά.

λάλο καὶ κατάρατο γύναικο.

ὦ θεοὶ τίνʼ ἐς γῆν βαρβάρων ἀφίγμεθα

ταχεῖ πεδίλῳ; διὰ μέσου γὰρ αἰθέρος

τέμνων κέλευθον πόδα τίθημʼ ὑπόπτερον

Περσεὺς πρὸς Ἄργος ναυστολῶν τὸ Γοργόνος

κάρα κομίζων.

τί λέγι; τὴ Γόργος πέρι

τὸ γραμματέο σὺ τὴ κεπαλή;

τὴν Γοργόνος

ἔγωγε φημί.

Γόργο τοι κἀγὼ λέγι.

ἔα· τίνʼ ὄχθον τόνδʼ ὁρῶ καὶ παρθένον

θεαῖς ὁμοίαν ναῦν ὅπως ὡρμισμένην;

ὦ ξένε κατοίκτιρόν με τὴν παναθλίαν,

λῦσόν με δεσμῶν.

οὐκὶ μὶ λαλῆσι σύ;

κατάρατο τολμᾷς ἀποτανουμένη λαλᾷς;

ὦ παρθένʼ οἰκτίρω σὲ κρεμαμένην ὁρῶν.

οὐ παρτένʼ ἐστίν, ἀλλʼ ἀμαρτωλὴ γέρων

καὶ κλέπτο καὶ πανοῦργο.

ληρεῖς ὦ Σκύθα.

αὕτη γάρ ἐστιν Ἀνδρομέδα παῖς Κηφέως.

σκέψαι τὸ κύστο· μή τι μικτὸν παίνεται;

φέρε δεῦρό μοι τὴν χεῖρʼ, ἵνʼ ἅψωμαι κόρης·

φέρε Σκύθʼ· ἀνθρώποισι γὰρ νοσήματα

ἅπασίν ἐστιν· ἐμὲ δὲ καὐτὸν τῆς κόρης

ταύτης ἔρως εἴληφεν.

οὐ ζηλῶσί σε·

ἀτὰρ εἰ τὸ πρωκτὸ δεῦρο περιεστραμμένον,

οὐκ ἐπτόνησά σʼ αὐτὸ πυγίζεις ἄγων.

τί δʼ οὐκ ἐᾷς λύσαντά μʼ αὐτὴν ὦ Σκύθα

πεσεῖν ἐς εὐνὴν καὶ γαμήλιον λέχος;

εἰ σπόδρʼ ἐπιτυμεῖς τὴ γέροντο πύγισο,

τὴ σανίδο τρήσας ἐξόπιστο πρώκτισον.

μὰ Δίʼ ἀλλὰ λύσω δεσμά.

μαστιγῶ σʼ ἄρα.

καὶ μὴν ποιήσω τοῦτο.

τὸ κεπαλή σʼ ἄρα

τὸ ξιπομάκαιραν ἀποκεκόψι τουτοϊ.

αἰαῖ· τί δράσω; πρὸς τίνας στρεφθῶ λόγους;

ἀλλʼ οὐ γὰρ ἂν δέξαιτο βάρβαρος φύσις.

σκαιοῖσι γάρ τοι καινὰ προσφέρων σοφὰ

μάτην ἀναλίσκοις ἄν, ἀλλʼ ἄλλην τινὰ

τούτῳ πρέπουσαν μηχανὴν προσοιστέον.

μιαρὸς ἀλώπηξ, οἶον ἐπιτήκιζί μοι.

μέμνησο Περσεῦ μʼ ὡς καταλείπεις ἀθλίαν.

ἔτι γὰρ σὺ τὴ μάστιγαν ἐπιτυμεῖς λαβεῖν;

Παλλάδα τὴν φιλόχορον ἐμοὶ

δεῦρο καλεῖν νόμος ἐς χορόν,

παρθένον ἄζυγα κούρην,

ἣ πόλιν ἡμετέραν ἔχει

καὶ κράτος φανερὸν μόνη

κλῃδοῦχός τε καλεῖται.

φάνηθʼ ὦ τυράννους

στυγοῦσʼ ὥσπερ εἰκός.

δῆμός τοί σε καλεῖ γυναικῶν·

ἔχουσα δέ μοι μόλοις

εἰρήνην φιλέορτον.

ἥκετʼ εὔφρονες ἵλαοι,

πότνιαι, ἄλσος ἐς ὑμέτερον,

οὗ δὴ ἀνδράσιν οὐ θέμις εἰσορᾶν

ὄργια σεμνὰ θεοῖν, ἵνα λαμπάσι

φαίνετον ἄμβροτον ὄψιν.

μόλετον ἔλθετον, ἀντόμεθʼ ὦ

Θεσμοφόρω πολυποτνία,

εἰ καὶ πρότερόν ποτʼ ἐπηκόω

ἤλθετον, ἔλθετε νῦν, ἀφίκεσθʼ ἱκετεύομεν

ἐνθάδε χἠμῖν.

γυναῖκες εἰ βούλεσθε τὸν λοιπόν χρόνον

σπονδὰς ποιήσασθαι πρὸς ἐμέ, νυνὶ πάρα,

ἐφʼ ᾧτʼ ἀκοῦσαι μηδὲν ὑπʼ ἐμοῦ μηδαμὰ

κακὸν τὸ λοιπόν. ταῦτʼ ἐπικηρυκεύομαι.

χρείᾳ δὲ ποίᾳ τόνδʼ ἐπεσφέρεις λόγον;

ὅδʼ ἐστὶν οὑν τῇ σανίδι κηδεστὴς ἐμός.

ἢν οὖν κομίσωμαι τοῦτον, οὐδὲν μή ποτε

κακῶς ἀκούσητʼ· ἢν δὲ μὴ πίθησθέ μοι,

ἃ νῦν ὑποικουρεῖτε τοῖσιν ἀνδράσιν

ἀπὸ τῆς στρατιᾶς παροῦσιν ὑμῶν διαβαλῶ.

τὰ μὲν παρʼ ἡμῶν ἴσθι σοι πεπεισμένα·

τὸν βάρβαρον δὲ τοῦτον αὐτὸς πεῖθε σύ.

ἐμὸν ἔργον ἐστίν· καὶ σὸν ὦλάφιον ἅ σοι

καθʼ ὁδὸν ἔφραζον ταῦτα μεμνῆσθαι ποιεῖν.

πρῶτον μὲν οὖν δίελθε κἀνακάλπασον.

σὺ δʼ ὦ Τερηδὼν ἐπαναφύσα Περσικόν.

τί τὸ βόμβο τοῦτο; κῶμο τίς ἀνεγεῖρί μοι

ἡ παῖς ἔμελλε προμελετᾶν ὦ τοξότα.

ὀρχησομένη γὰρ ἔρχεθʼ ὡς ἄνδρας τινάς.

ὀρκῆσι καὶ μελετῆσι, οὐ κωλύσʼ ἐγώ.

ὡς ἐλαπρός, ὥσπερ ψύλλο κατὰ τὸ κῴδιο.

φέρε θοἰμάτιον ἄνωθεν ὦ τέκνον τοδί·

καθιζομένη δʼ ἐπὶ τοῖσι γόνασι τοῦ Σκύθου

τὼ πόδε πρότεινον, ἵνʼ ὑπολύσω.

ναῖκι ναὶ

κάτησο κάτησο, ναῖκι ναῖκι τυγάτριον.

οἴμʼ ὠς στέριπο τὸ τιττἴ, ὤσπερ γογγύλη.

αὔλει σὺ θᾶττον· ἔτι δέδοικας τὸν Σκύθην;

καλό γε τὸ πυγή. κλαῦσί γʼ ἂν μὴ ʼνδον μένῃς.

ἀνακύπτι καὶ παρακύπτι ἀπεψωλημένος·

εἶεν· καλὴ τὸ σκῆμα περὶ τὸ πόστιον.

καλῶς ἔχει. λαβὲ θοἰμάτιον· ὥρα ʼστὶ νῷν

ἤδη βαδίζειν.

οὐκὶ πιλῆσι πρῶτά με;

πάνυ γε· φίλησον αὐτόν.

ὂ ὂ ὂ παπαπαπαῖ,

ὠς γλυκερὸ τὸ γλῶσσʼ, ὤσπερ Ἀττικὸς μέλις.

τί οὐ κατεύδει παρʼ ἐμέ;

χαῖρε τοξότα,

οὐ γὰρ γένοιτʼ ἂν τοῦτο.

ναὶ ναὶ γρᾴδιο.

ἐμοὶ κάρισο σὺ τοῦτο.

δώσεις οὖν δραχμήν;

ναὶ ναῖκι δῶσι.

τἀργύριον τοίνυν φέρε.

ἀλλʼ οὐκ ἔκὠδέν· ἀλλὰ τὸ συβήνην λαβέ.

ἔπειτα † κομίζεις αὐτοῖς.†

ἀκολούτι τέκνον.

σὺ δὲ τοῦτο τήρει τὴ γέροντο, γρᾴδιο.

ὄνομα δέ σοι τί ἔστιν;

Ἀρτεμισία.

μεμνῆσι τοίνυν τοὔνομʼ· Ἀρταμουξία.

Ἑρμῆ δόλιε ταυτὶ μὲν ἔτι καλῶς ποιεῖς.

σὺ μὲν οὖν ἀπότρεχε παιδάριον τουτὶ λαβών·

ἐγὼ δὲ λύσω τόνδε. σὺ δʼ ὅπως ἀνδρικῶς

ὅταν λυθῇς τάχιστα θεύξει καὶ τενεῖς

ὡς τὴν γυναῖκα καὶ τὰ παιδἴ οἴκαδε.

ἐμοὶ μελήσει ταῦτά γʼ ἢν ἅπαξ λυθῶ.

λέλυσο. σὸν ἔργον, φεῦγε πρὶν τὸν τοξότην

ἥκοντα καταλαβεῖν.

ἐγὼ δὴ τοῦτο δρῶ.

ὦ γρᾴδιʼ ὠς καρίεντό σοι τὸ τυγάτριον,

κοὐ δύσκολʼ ἀλλὰ πρᾶο. ποῦ τὸ γρᾴδιο;

οἴμʼ ὠς ἀπόλωλο· ποῦ τὸ γέροντʼ ἐντευτενί;

ὦ γρᾴδιʼ, ὦ γρᾷ. οὐκ ἐπαινῶ γρᾴδιο.

Ἀρταμουξία.

διέβαλλέ μʼ ηʼ γραῦς. ἀπότρεκʼ ὠς τάκιστα σύ·

ὀρτῶς δὲ συβήνη ʼστί· καταβηνῆσι γάρ.

οἴμοι,

τί δρᾶσι; ποῖ τὸ γρᾴδιʼ; Ἀρταμουξία.

τὴν γραῦν ἐρωτᾷς, ἣ ʼφερεν τὰς πηκτίδας;

ναὶ ναῖκι. εἶδες αὐτό;

ταύτῃ γʼ οἴχεται

αὐτή τʼ ἐκείνη καὶ γέρων τις εἵπετο.

κροκῶτʼ ἔκοντο τὴ γέροντο;

φήμʼ ἐγώ.

ἔτʼ ἂν καταλάβοις, εἰ διώκοις ταυτῃί.

ὦ μιαρὸ γρᾶο· πότερα τρέξι τὴν ὀδό;

Ἀρταμουξία.

ὀρθὴν ἄνω δίωκε. ποῖ θεῖς; οὐ πάλιν

τῃδὶ διώξει; σʼ τοὔμπαλιν τρέχεις σύ γε.

κακόδαιμον, ἀλλὰ τρέξι. Ἀρταμουξία.

τρέχε νυν κατὰ τοὺς κόρακας ἐπουρίσας, τρέχε.

ἀλλὰ πέπαισται μετρίως ἡμῖν·

ὥσθʼ ὥρα δή ʼστι βαδίζειν

οἴκαδʼ ἑκάστῃ. τὼ Θεσμοφόρω δʼ

ἡμῖν ἀγαθὴν

τούτων χάριν ἀνταποδοίτην.