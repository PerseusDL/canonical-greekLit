

Ἐγένοντο Λήδᾳ Θεστιάδι τρεῖς παρθένοι,

Φοίβη Κλυταιμήστρα τʼ, ἐμὴ ξυνάορος,

Ἑλένη τε· ταύτης οἱ τὰ πρῶτʼ ὠλβισμένοι

μνηστῆρες ἦλθον Ἑλλάδος νεανίαι.

δειναὶ δʼ ἀπειλαὶ καὶ κατʼ ἀλλήλων φόνος

ξυνίσταθʼ, ὅστις μὴ λάβοι τὴν παρθένον.

τὸ πρᾶγμα δʼ ἀπόρως εἶχε Τυνδάρεῳ πατρί,

δοῦναί τε μὴ δοῦναί τε, τῆς τύχης ὅπως

ἅψαιτʼ ἄριστα. καί νιν εἰσῆλθεν τάδε·

ὅρκους συνάψαι δεξιάς τε συμβαλεῖν

μνηστῆρας ἀλλήλοισι καὶ διʼ ἐμπύρων

σπονδὰς καθεῖναι κἀπαράσασθαι τάδε·

ὅτου γυνὴ γένοιτο Τυνδαρὶς κόρη,

τούτῳ ξυναμυνεῖν, εἴ τις ἐκ δόμων λαβὼν

οἴχοιτο τόν τʼ ἔχοντʼ ἀπωθοίη λέχους,

κἀπιστρατεύσειν καὶ κατασκάψειν πόλιν

Ἕλληνʼ ὁμοίως βάρβαρόν θʼ ὅπλων μέτα.

ἐπεὶ δʼ ἐπιστώθησαν — εὖ δέ πως γέρων

ὑπῆλθεν αὐτοὺς Τυνδάρεως πυκνῇ φρενί —

δίδωσʼ ἑλέσθαι θυγατρὶ μνηστήρων ἕνα,

ὅτου πνοαὶ φέροιεν Ἀφροδίτης φίλαι.

ἣ δʼ εἵλεθʼ, ὅς σφε μήποτʼ ὤφελεν λαβεῖν,

Μενέλαον. ἐλθὼν δʼ ἐκ Φρυγῶν ὁ τὰς θεὰς

κρίνων ὅδʼ, ὡς ὁ μῦθος Ἀργείων ἔχει,

Λακεδαίμονʼ, ἀνθηρὸς μὲν εἱμάτων στολῇ

χρυσῷ δὲ λαμπρός, βαρβάρῳ χλιδήματι,

ἐρῶν ἐρῶσαν ᾤχετʼ ἐξαναρπάσας

Ἑλένην πρὸς Ἴδης βούσταθμʼ, ἔκδημον λαβὼν

Μενέλαον. ὃ δὲ καθʼ Ἑλλάδʼ οἰστρήσας δρόμῳ

ὅρκους παλαιοὺς Τυνδάρεω μαρτύρεται,

ὡς χρὴ βοηθεῖν τοῖσιν ἠδικημένοις.

τοὐντεῦθεν οὖν Ἕλληνες ᾄξαντες δορί,

τεύχη λαβόντες στενόπορʼ Αὐλίδος βάθρα

ἥκουσι τῆσδε, ναυσὶν ἀσπίσιν θʼ ὁμοῦ

ἵπποις τε πολλοῖς ἅρμασίν τʼ ἠσκημένοι.

κἀμὲ στρατηγεῖν κἆτα Μενέλεω χάριν

εἵλοντο, σύγγονόν γε. τἀξίωμα δὲ

ἄλλος τις ὤφελʼ ἀντʼ ἐμοῦ λαβεῖν τόδε.

ἠθροισμένου δὲ καὶ ξυνεστῶτος στρατοῦ

ἥμεσθʼ ἀπλοίᾳ χρώμενοι κατʼ Αὐλίδα.

Κάλχας δʼ ὁ μάντις ἀπορίᾳ κεχρημένοις

ἀνεῖλεν Ἰφιγένειαν ἣν ἔσπειρʼ ἐγὼ

Ἀρτέμιδι θῦσαι τῇ τόδʼ οἰκούσῃ πέδον,

καὶ πλοῦν τʼ ἔσεσθαι καὶ κατασκαφὰς Φρυγῶν

θύσασι, μὴ θύσασι δʼ οὐκ εἶναι τάδε.

κλύων δʼ ἐγὼ ταῦτʼ, ὀρθίῳ κηρύγματι

Ταλθύβιον εἶπον πάντʼ ἀφιέναι στρατόν,

ὡς οὔποτʼ ἂν τλὰς θυγατέρα κτανεῖν ἐμήν.

οὗ δή μʼ ἀδελφὸς πάντα προσφέρων λόγον

ἔπεισε τλῆναι δεινά. κἀν δέλτου πτυχαῖς

γράψας ἔπεμψα πρὸς δάμαρτα τὴν ἐμὴν

πέμπειν Ἀχιλλεῖ θυγατέρʼ ὡς γαμουμένην,

τό τʼ ἀξίωμα τἀνδρὸς ἐκγαυρούμενος,

συμπλεῖν τʼ Ἀχαιοῖς οὕνεκʼ οὐ θέλοι λέγων,

εἰ μὴ παρʼ ἡμῶν εἶσιν ἐς Φθίαν λέχος·

πειθὼ γὰρ εἶχον τήνδε πρὸς δάμαρτʼ ἐμήν,

ψευδῆ συνάψας ἀντὶ παρθένου γάμον.

μόνοι δʼ Ἀχαιῶν ἴσμεν ὡς ἔχει τάδε

Κάλχας Ὀδυσσεὺς Μενέλεώς θʼ. ἃ δʼ οὐ καλῶς

ἔγνων τότʼ, αὖθις μεταγράφω καλῶς πάλιν

ἐς τήνδε δέλτον, ἣν κατʼ εὐφρόνης σκιὰν

λύοντα καὶ συνδοῦντά μʼ εἰσεῖδες, γέρον.

ἀλλʼ εἶα χώρει τάσδʼ ἐπιστολὰς λαβὼν

πρὸς Ἄργος. ἃ δὲ κέκευθε δέλτος ἐν πτυχαῖς,

λόγῳ φράσω σοι πάντα τἀγγεγραμμένα·

πιστὸς γὰρ ἀλόχῳ τοῖς τʼ ἐμοῖς δόμοισιν εἶ.

Ὦ πρέσβυ, δόμων τῶνδε πάροιθεν

στεῖχε.

στείχω. τί δὲ καινουργεῖς,

Ἀγάμεμνον ἄναξ;

σπεύσεις;

σπεύδω.

μάλα τοι γῆρας τοὐμὸν ἄυπνον

καὶ ἐπʼ ὀφθαλμοῖς ὀξὺ πάρεστιν.

τίς ποτʼ ἄρʼ ἀστὴρ ὅδε πορθμεύει;

Σείριος ἐγγὺς τῆς ἑπταπόρου

Πλειάδος ᾄσσων ἔτι μεσσήρης.

οὔκουν φθόγγος γʼ οὔτʼ ὀρνίθων

οὔτε θαλάσσης· σιγαὶ δʼ ἀνέμων

τόνδε κατʼ Εὔριπον ἔχουσιν.

τί δὲ σὺ σκηνῆς ἐκτὸς ἀίσσεις,

Ἀγάμεμνον ἄναξ;

ἔτι δʼ ἡσυχία τῇδε κατʼ Αὖλιν

καὶ ἀκίνητοι φυλακαὶ τειχέων.

στείχωμεν ἔσω.

ζηλῶ σέ, γέρον,

ζηλῶ δʼ ἀνδρῶν ὃς ἀκίνδυνον

βίον ἐξεπέρασʼ ἀγνὼς ἀκλεής·

τοὺς δʼ ἐν τιμαῖς ἧσσον ζηλῶ.

καὶ μὴν τὸ καλόν γʼ ἐνταῦθα βίου.

τοῦτο δέ γʼ ἐστὶν τὸ καλὸν σφαλερόν,

καὶ τὸ πρότιμον

γλυκὺ μέν, λυπεῖ δὲ προσιστάμενον.

τοτὲ μὲν τὰ θεῶν οὐκ ὀρθωθέντʼ

ἀνέτρεψε βίον, τοτὲ δʼ ἀνθρώπων

γνῶμαι πολλαὶ

καὶ δυσάρεστοι διέκναισαν.

οὐκ ἄγαμαι ταῦτʼ ἀνδρὸς ἀριστέως.

οὐκ ἐπὶ πᾶσίν σʼ ἐφύτευσʼ ἀγαθοῖς,

Ἀγάμεμνον, Ἀτρεύς.

δεῖ δέ σε χαίρειν καὶ λυπεῖσθαι·

θνητὸς γὰρ ἔφυς. κἂν μὴ σὺ θέλῃς,

τὰ θεῶν οὕτω βουλόμενʼ ἔσται.

σὺ δὲ λαμπτῆρος φάος ἀμπετάσας

δέλτον τε γράφεις

τήνδʼ ἣν πρὸ χερῶν ἔτι βαστάζεις,

καὶ ταὐτὰ πάλιν γράμματα συγχεῖς

καὶ σφραγίζεις λύεις τʼ ὀπίσω

ῥίπτεις τε πέδῳ πεύκην, θαλερὸν

κατὰ δάκρυ χέων,

καὶ τῶν ἀπόρων οὐδενὸς ἐνδεῖς

μὴ οὐ μαίνεσθαι.

τί πονεῖς; τί νέον περὶ σοί, βασιλεῦ;

φέρε κοίνωσον μῦθον ἐς ἡμᾶς.

πρὸς δʼ ἄνδρʼ ἀγαθὸν πιστόν τε φράσεις·

σῇ γάρ μʼ ἀλόχῳ τότε Τυνδάρεως

πέμπει φερνὴν

συννυμφοκόμον τε δίκαιον.

πέμπω σοι πρὸς ταῖς πρόσθεν

δέλτους, ὦ Λήδας ἔρνος—

λέγε καὶ σήμαινʼ, ἵνα καὶ γλώσσῃ

σύντονα τοῖς σοῖς γράμμασιν αὐδῶ.

μὴ στέλλειν τὰν σὰν ἶνιν πρὸς

τὰν κολπώδη πτέρυγʼ Εὐβοίας

Αὖλιν ἀκλύσταν.

εἰς ἄλλας ὥρας γὰρ δὴ

παιδὸς δαίσομεν ὑμεναίους.

καὶ πῶς Ἀχιλεὺς λέκτρων ἀπλακὼν

οὐ μέγα φυσῶν θυμὸν ἐπαρεῖ

σοὶ σῇ τʼ ἀλόχῳ;

τόδε καὶ δεινόν· σήμαινʼ ὅ τι φῄς.

ὄνομʼ, οὐκ ἔργον, παρέχων Ἀχιλεὺς

οὐκ οἶδε γάμους, οὐδʼ ὅ τι πράσσομεν,

οὐδʼ ὅτι κείνῳ παῖδʼ ἐπεφήμισα

νυμφείους εἰς ἀγκώνων

εὐνὰς ἐκδώσειν λέκτροις.

δεινά γʼ ἐτόλμας, Ἀγάμεμνον ἄναξ,

ὃς τῷ τῆς θεᾶς σὴν παῖδʼ ἄλοχον

φατίσας ἦγες σφάγιον Δαναοῖς.

οἴμοι, γνώμας ἐξέσταν,

αἰαῖ, πίπτω δʼ εἰς ἄταν.

ἀλλʼ ἴθʼ ἐρέσσων σὸν πόδα, γήρᾳ

μηδὲν ὑπείκων.

σπεύδω, βασιλεῦ.

μή νυν μήτʼ ἀλσώδεις ἵζου

κρήνας μήθʼ ὕπνῳ θελχθῇς.

εὔφημα θρόει.

πάντῃ δὲ πόρον σχιστὸν ἀμείβων

λεῦσσε, φυλάσσων μή τίς σε λάθῃ

τροχαλοῖσιν ὄχοις παραμειψαμένη

παῖδα κομίζουσʼ ἐνθάδʼ ἀπήνη

Δαναῶν πρὸς ναῦς.

ἔσται τάδε.

κλῄθρων δʼ ἐξόρμοις

ἤν νιν πομπαῖς ἀντήσῃς,

πάλιν εἰσόρμα, σεῖε χαλινούς,

ἐπὶ Κυκλώπων ἱεὶς θυμέλας.

πιστὸς δὲ φράσας τάδε πῶς ἔσομαι,

λέγε, παιδὶ σέθεν τῇ σῇ τʼ ἀλόχῳ;

σφραγῖδα φύλασσʼ ἣν ἐπὶ δέλτῳ

τήνδε κομίζεις. ἴθι. λευκαίνει

τόδε φῶς ἤδη λάμπουσʼ ἠὼς

πῦρ τε τεθρίππων τῶν Ἀελίου·

σύλλαβε μόχθων.

θνητῶν δʼ ὄλβιος ἐς τέλος οὐδεὶς

οὐδʼ εὐδαίμων·

οὔπω γὰρ ἔφυ τις ἄλυπος.

—ἔμολον ἀμφὶ παρακτίαν

ψάμαθον Αὐλίδος ἐναλίας,

Εὐρίπου διὰ χευμάτων

κέλσασα στενοπόρθμων,

Χαλκίδα πόλιν ἐμὰν προλιποῦσʼ,

ἀγχιάλων ὑδάτων τροφὸν

τᾶς κλεινᾶς Ἀρεθούσας,

Ἀχαιῶν στρατιὰν ὡς ἐσιδοίμαν

Ἀχαιῶν τε πλάτας ναυσιπόρους ἡ-

μιθέων, οὓς ἐπὶ Τροίαν

ἐλάταις χιλιόναυσιν

τὸν ξανθὸν Μενέλαόν θʼ

ἁμέτεροι πόσεις

ἐνέπουσʼ Ἀγαμέμνονά τʼ εὐπατρίδαν

στέλλειν ἐπὶ τὰν Ἑλέναν, ἀπʼ

Εὐρώτα δονακοτρόφου

Πάρις ὁ βουκόλος ἃν ἔλαβε

δῶρον τᾶς Ἀφροδίτας,

ὅτʼ ἐπὶ κρηναίαισι δρόσοις

Ἥρᾳ Παλλάδι τʼ ἔριν ἔριν

μορφᾶς ἁ Κύπρις ἔσχεν.

—πολύθυτον δὲ διʼ ἄλσος Ἀρ-

τέμιδος ἤλυθον ὀρομένα,

φοινίσσουσα παρῇδʼ ἐμὰν

αἰσχύνᾳ νεοθαλεῖ,

ἀσπίδος ἔρυμα καὶ κλισίας

ὁπλοφόρους Δαναῶν θέλουσʼ

ἵππων τʼ ὄχλον ἰδέσθαι.

κατεῖδον δὲ δύʼ Αἴαντε συνέδρω,

τὸν Οἰλέως Τελαμῶνός τε γόνον, τὸν

Σαλαμῖνος στέφανον· Πρω-

τεσίλαόν τʼ ἐπὶ θάκοις

πεσσῶν ἡδομένους μορ-

φαῖσι πολυπλόκοις

Παλαμήδεά θʼ, ὃν τέκε παῖς ὁ Ποσει-

δᾶνος, Διομήδεά θʼ ἡδο-

ναῖς δίσκου κεχαρημένον,

παρὰ δὲ Μηριόνην, Ἄρεος

ὄζον, θαῦμα βροτοῖσιν,

τὸν ἀπὸ νησαίων τʼ ὀρέων

Λαέρτα τόκον, ἅμα δὲ Νι-

ρέα, κάλλιστον Ἀχαιῶν.

—τὸν ἰσάνεμόν τε ποδοῖν

λαιψηροδρόμον Ἀχιλῆα,

τὸν ἁ Θέτις τέκε καὶ Χείρων

ἐξεπόνησεν, εἶδον

αἰγιαλοῖς παρά τε κροκάλαις

δρόμον ἔχοντα σὺν ὅπλοις·

ἅμιλλαν δʼ ἐπόνει ποδοῖν

πρὸς ἅρμα τέτρωρον

ἑλίσσων περὶ νίκας.

ὁ δὲ διφρηλάτας ἐβοᾶτʼ,

Εὔμηλος Φερητιάδας,

ᾧ καλλίστους ἰδόμαν

χρυσοδαιδάλτους στομίοις

πώλους κέντρῳ θεινομένους,

τοὺς μὲν μέσους ζυγίους

λευκοστίκτῳ τριχὶ βαλιούς,

τοὺς δʼ ἔξω σειροφόρους

ἀντήρεις καμπαῖσι δρόμων,

πυρσότριχας, μονόχαλα δʼ ὑπὸ σφυρὰ

ποικιλοδέρμονας· οἷς παρεπάλλετο

Πηλεΐδας σὺν ὅπλοισι παρʼ ἄντυγα καὶ σύ-

ριγγας ἁρματείους.

—ναῶν δʼ εἰς ἀριθμὸν ἤλυθον

καὶ θέαν ἀθέσφατον,

τὰν γυναικεῖον ὄψιν ὀμμάτων

ὡς πλήσαιμι, μέλινον ἁδονάν.

καὶ κέρας μὲν ἦν

δεξιὸν πλάτας ἔχων

Φθιώτας ὁ Μυρμιδὼν Ἄρης

πεντήκοντα ναυσὶ θουρίαις.

χρυσέαις δʼ εἰκόσιν κατʼ ἄκρα Νη-

ρῇδες ἕστασαν θεαί,

πρύμναις σῆμʼ Ἀχιλλείου στρατοῦ.

—Ἀργείων δὲ ταῖσδʼ ἰσήρετμοι

νᾶες ἕστασαν πέλας·

ὧν ὁ Μηκιστέως στρατηλάτας

παῖς ἦν, Ταλαὸς ὃν τρέφει πατήρ,

Καπανέως τε παῖς

Σθένελος· Ἀτθίδας δʼ ἄγων

ἑξήκοντα ναῦς ὁ Θησέως

παῖς ἑξῆς ἐναυλόχει, θεὰν

Παλλάδʼ ἐν μωνύχοις ἔχων πτερω-

τοῖσιν ἅρμασιν θετόν,

εὔσημόν γε φάσμα ναυβάταις.

Βοιωτῶν δʼ ὅπλισμα πόντιον

πεντήκοντα νῆας εἰδόμαν

σημείοισιν ἐστολισμένας·

τοῖς δὲ Κάδμος ἦν

χρύσεον δράκοντʼ ἔχων

ἀμφὶ ναῶν κόρυμβα·

Λήιτος δʼ ὁ γηγενὴς

ἆρχε ναΐου στρατοῦ·

Φωκίδος δʼ ἀπὸ χθονὸς

Λοκρᾶς τε τοῖσδʼ ἴσας ἄγων

ναῦς ἦλθʼ Οἰλέως τόκος κλυτὰν

Θρονιάδʼ ἐκλιπὼν πόλιν.

—Μυκήνας δὲ τᾶς Κυκλωπίας

παῖς Ἀτρέως ἔπεμπε ναυβάτας

ναῶν ἑκατὸν ἠθροϊσμένους·

σὺν δʼ Ἄδραστος ἦν

ταγός, ὡς φίλος φίλῳ,

τᾶς φυγούσας μέλαθρα

βαρβάρων χάριν γάμων

πρᾶξιν Ἑλλὰς ὡς λάβοι.

ἐκ Πύλου δὲ Νέστορος

Γερηνίου κατειδόμαν

πρύμνας σῆμα ταυρόπουν ὁρᾶν,

τὸν πάροικον Ἀλφεόν.

—Αἰνιάνων δὲ δωδεκάστολοι

νᾶες ἦσαν, ὧν ἄναξ

Γουνεὺς ἆρχε· τῶνδε δʼ αὖ πέλας

Ἤλιδος δυνάστορες,

οὓς Ἐπειοὺς ὠνόμαζε πᾶς λεώς·

Εὔρυτος δʼ ἄνασσε τῶνδε,

λευκήρετμον δʼ Ἄρη

Τάφιον ἦγεν, ὧν Μέγης ἄνασσε,

Φυλέως λόχευμα,

τὰς Ἐχίνας λιπὼν

νήσους ναυβάταις ἀπροσφόρους.

—Αἴας δʼ ὁ Σαλαμῖνος ἔντροφος

δεξιὸν κέρας πρὸς τὸ λαιὸν ξυνᾶγε ,

τῶν ἆσσον ὥρμει πλάταισιν

ἐσχάταισι συμπλέκων

δώδεκʼ εὐστροφωτάταισι ναυσίν. ὣς

ἄιον καὶ ναυβάταν

εἰδόμαν λεών·

ᾧ τις εἰ προσαρμόσει

βαρβάρους βάριδας,

νόστον οὐκ ἀποίσεται,

ἐνθάδʼ οἷον εἰδόμαν

νάιον πόρευμα,

τὰ δὲ κατʼ οἴκους κλύουσα συγκλήτου

μνήμην σῴζομαι στρατεύματος.

Μενέλαε, τολμᾷς δείνʼ, ἅ σʼ οὐ τολμᾶν χρεών.

ἄπελθε· λίαν δεσπόταισι πιστὸς εἶ.

καλόν γέ μοι τοὔνειδος ἐξωνείδισας.

κλαίοις ἄν, εἰ πράσσοις ἃ μὴ πράσσειν σε δεῖ.

οὐ χρῆν σε λῦσαι δέλτον, ἣν ἐγὼ ʼφερον.

οὐδέ γε φέρειν σὲ πᾶσιν Ἕλλησιν κακά.

ἄλλοις ἁμιλλῶ ταῦτʼ· ἄφες δὲ τήνδʼ ἐμοί.

οὐκ ἂν μεθείμην.

οὐδʼ ἔγωγʼ ἀφήσομαι.

σκήπτρῳ τάχʼ ἆρα σὸν καθαιμάξω κάρα.

ἀλλʼ εὐκλεές τοι δεσποτῶν θνῄσκειν ὕπερ.

μέθες· μακροὺς δὲ δοῦλος ὢν λέγεις λόγους.

ὦ δέσποτʼ, ἀδικούμεσθα. σὰς δʼ ἐπιστολὰς

ἐξαρπάσας ὅδʼ ἐκ χερῶν ἐμῶν βίᾳ,

Ἀγάμεμνον, οὐδὲν τῇ δίκῃ χρῆσθαι θέλει.

ἔα·

τίς ποτʼ ἐν πύλαισι θόρυβος καὶ λόγων ἀκοσμία;

οὑμὸς οὐχ ὁ τοῦδε μῦθος κυριώτερος λέγειν.

σὺ δὲ τί τῷδʼ ἐς ἔριν ἀφῖξαι, Μενέλεως, βίᾳ τʼ ἄγεις;

βλέψον εἰς ἡμᾶς, ἵνʼ ἀρχὰς τῶν λόγων ταύτας λάβω.

μῶν τρέσας οὐκ ἀνακαλύψω βλέφαρον, Ἀτρέως γεγώς;

τήνδʼ ὁρᾷς δέλτον, κακίστων γραμμάτων ὑπηρέτιν;

εἰσορῶ· καὶ πρῶτα ταύτην σῶν ἀπάλλαξον χερῶν.

οὔ, πρὶν ἂν δείξω γε Δαναοῖς πᾶσι τἀγγεγραμμένα.

ἦ γὰρ οἶσθʼ ἃ μή σε καιρὸς εἰδέναι σήμαντρʼ ἀνείς;

ὥστε σʼ ἀλγῦναί γʼ, ἀνοίξας ἃ σὺ κάκʼ εἰργάσω λάθρᾳ.

ποῦ δὲ κἄλαβές νιν; ὦ θεοί, σῆς ἀναισχύντου φρενός.

προσδοκῶν σὴν παῖδʼ ἀπʼ Ἄργους, εἰ στράτευμʼ ἀφίξεται.

τί δέ σε τἀμὰ δεῖ φυλάσσειν; οὐκ ἀναισχύντου τόδε;

ὅτι τὸ βούλεσθαί μʼ ἔκνιζε· σὸς δὲ δοῦλος οὐκ ἔφυν.

οὐχὶ δεινά; τὸν ἐμὸν οἰκεῖν οἶκον οὐκ ἐάσομαι;

πλάγια γὰρ φρονεῖς, τὰ μὲν νῦν, τὰ δὲ πάλαι, τὰ δʼ αὐτίκα.

εὖ κεκόμψευσαι πονηρά· γλῶσσʼ ἐπίφθονον σοφή.

νοῦς δέ γʼ οὐ βέβαιος ἄδικον κτῆμα κοὐ σαφὲς φίλοις.

βούλομαι δέ σʼ ἐξελέγξαι, καὶ σὺ μήτʼ ὀργῆς ὕπο

ἀποτρέπου τἀληθὲς οὔτʼ αὖ κατατενῶ λίαν ἐγώ.

οἶσθʼ, ὅτʼ ἐσπούδαζες ἄρχειν Δαναΐδαις πρὸς Ἴλιον,

τῷ δοκεῖν μὲν οὐχὶ χρῄζων, τῷ δὲ βούλεσθαι θέλων,

ὡς ταπεινὸς ἦσθα, πάσης δεξιᾶς προσθιγγάνων

καὶ θύρας ἔχων ἀκλῄστους τῷ θέλοντι δημοτῶν

καὶ διδοὺς πρόσρησιν ἑξῆς πᾶσι — κεἰ μή τις θέλοι —

τοῖς τρόποις ζητῶν πρίασθαι τὸ φιλότιμον ἐκ μέσου;

κᾆτʼ, ἐπεὶ κατέσχες ἀρχάς, μεταβαλὼν ἄλλους τρόπους

τοῖς φίλοισιν οὐκέτʼ ἦσθα τοῖς πρὶν ὡς πρόσθεν φίλος,

δυσπρόσιτος ἔσω τε κλῄθρων σπάνιος. ἄνδρα δʼ οὐ χρεὼν

τὸν ἀγαθὸν πράσσοντα μεγάλα τοὺς τρόπους μεθιστάναι,

ἀλλὰ καὶ βέβαιον εἶναι τότε μάλιστα τοῖς φίλοις,

ἡνίκʼ ὠφελεῖν μάλιστα δυνατός ἐστιν εὐτυχῶν.

ταῦτα μέν σε πρῶτʼ ἐπῆλθον, ἵνα σε πρῶθʼ ηὗρον κακόν.

ὡς δʼ ἐς Αὖλιν ἦλθες αὖθις χὡ Πανελλήνων στρατός,

οὐδὲν ἦσθʼ, ἀλλʼ ἐξεπλήσσου τῇ τύχῃ τῇ τῶν θεῶν,

οὐρίας πομπῆς σπανίζων· Δαναΐδαι δʼ ἀφιέναι

ναῦς διήγγελλον, μάτην δὲ μὴ πονεῖν ἐν Αὐλίδι.

ὡς ἄνολβον εἶχες ὄμμα σύγχυσίν τʼ, εἰ μὴ νεῶν

χιλίων ἄρχων τὸ Πριάμου πεδίον ἐμπλήσεις δορός.

κἀμὲ παρεκάλεις· Τί δράσω; τίνα δὲ πόρον εὕρω πόθεν; —

ὥστε μὴ στερέντα σʼ ἀρχῆς ἀπολέσαι καλὸν κλέος.

κᾆτʼ, ἐπεὶ Κάλχας ἐν ἱεροῖς εἶπε σὴν θῦσαι κόρην

Ἀρτέμιδι, καὶ πλοῦν ἔσεσθαι Δαναΐδαις, ἡσθεὶς φρένας

ἄσμενος θύσειν ὑπέστης παῖδα· καὶ πέμπεις ἑκών,

οὐ βίᾳ — μὴ τοῦτο λέξῃς — σῇ δάμαρτι, παῖδα σὴν

δεῦρʼ ἀποστέλλειν, Ἀχιλλεῖ πρόφασιν ὡς γαμουμένην.

κᾆθʼ ὑποστρέψας λέληψαι μεταβαλὼν ἄλλας γραφάς,

ὡς φονεὺς οὐκέτι θυγατρὸς σῆς ἔσῃ. μάλιστά γε.

οὗτος αὑτός ἐστιν αἰθὴρ ὃς τάδʼ ἤκουσεν σέθεν.

μυρίοι δέ τοι πεπόνθασʼ αὐτό· πρὸς τὰ πράγματα

ἐκπονοῦσʼ ἔχοντες, εἶτα δʼ ἐξεχώρησαν κακῶς,

τὰ μὲν ὑπὸ γνώμης πολιτῶν ἀσυνέτου, τὰ δʼ ἐνδίκως

ἀδύνατοι γεγῶτες αὐτοὶ διαφυλάξασθαι πόλιν.

Ἑλλάδος μάλιστʼ ἔγωγε τῆς ταλαιπώρου στένω,

ἥ, θέλουσα δρᾶν τι κεδνόν, βαρβάρους τοὺς οὐδένας

καταγελῶντας ἐξανήσει διὰ σὲ καὶ τὴν σὴν κόρην.

μηδένʼ ἀνδρείας ἕκατι προστάτην θείμην χθονός,

μηδʼ ὅπλων ἄρχοντα· νοῦν χρὴ τὸν στρατηλάτην ἔχειν·

πόλεος ὡς ἄρχων ἀνὴρ πᾶς, ξύνεσιν ἢν ἔχων τύχῃ.

δεινὸν κασιγνήτοισι γίγνεσθαι λόγους

μάχας θʼ, ὅταν ποτʼ ἐμπέσωσιν εἰς ἔριν.

βούλομαί σʼ εἰπεῖν κακῶς εὖ, βραχέα, μὴ λίαν ἄνω

βλέφαρα πρὸς τἀναιδὲς ἀγαγών, ἀλλὰ σωφρονεστέρως,

ὡς ἀδελφὸν ὄντʼ· ἀνὴρ γὰρ χρηστὸς αἰδεῖσθαι φιλεῖ.

εἰπέ μοι, τί δεινὰ φυσᾷς αἱματηρὸν ὄμμʼ ἔχων;

τίς ἀδικεῖ σε; τοῦ κέχρησαι; χρηστὰ λέκτρʼ ἐρᾷς λαβεῖν;

οὐκ ἔχοιμʼ ἄν σοι παρασχεῖν· ὧν γὰρ ἐκτήσω, κακῶς

ἦρχες. εἶτʼ ἐγὼ δίκην δῶ σῶν κακῶν, ὁ μὴ σφαλείς;

οὐ δάκνει σε τὸ φιλότιμον τοὐμόν, ἀλλʼ ἐν ἀγκάλαις

εὐπρεπῆ γυναῖκα χρῄζεις, τὸ λελογισμένον παρεὶς

καὶ τὸ καλόν, ἔχειν. πονηροῦ φωτὸς ἡδοναὶ κακαί.

εἰ δʼ ἐγώ, γνοὺς πρόσθεν οὐκ εὖ, μετετέθην εὐβουλίᾳ,

μαίνομαι; σὺ μᾶλλον, ὅστις ἀπολέσας κακὸν λέχος

ἀναλαβεῖν θέλεις, θεοῦ σοι τὴν τύχην διδόντος εὖ.

ὤμοσαν τὸν Τυνδάρειον ὅρκον οἱ κακόφρονες

φιλόγαμοι μνηστῆρες — ἡ δέ γʼ Ἐλπίς, οἶμαι μέν, θεός,

κἀξέπραξεν αὐτὸ μᾶλλον ἢ σὺ καὶ τὸ σὸν σθένος —

οὓς λαβὼν στράτευε· ἕτοιμοι δʼ εἰσὶ μωρίᾳ φρενῶν.

οὐ γὰρ ἀσύνετον τὸ θεῖον, ἀλλʼ ἔχει συνιέναι

τοὺς κακῶς παγέντας ὅρκους καὶ κατηναγκασμένους.

τἀμὰ δʼ οὐκ ἀποκτενῶ ʼγὼ τέκνα· κοὐ τὸ σὸν μὲν εὖ

παρὰ δίκην ἔσται κακίστης εὔνιδος τιμωρίᾳ,

ἐμὲ δὲ συντήξουσι νύκτες ἡμέραι τε δακρύοις,

ἄνομα δρῶντα κοὐ δίκαια παῖδας οὓς ἐγεινάμην.

ταῦτά σοι βραχέα λέλεκται καὶ σαφῆ καὶ ῥᾴδια·

εἰ δὲ μὴ βούλῃ φρονεῖν εὖ, τἄμʼ ἐγὼ θήσω καλῶς.

οἵδʼ αὖ διάφοροι τῶν πάρος λελεγμένων

μύθων, καλῶς δʼ ἔχουσι, φείδεσθαι τέκνων.

αἰαῖ, φίλους ἄρʼ οὐχὶ κεκτήμην τάλας.

εἰ τοὺς φίλους γε μὴ θέλεις ἀπολλύναι.

δείξεις δὲ ποῦ μοι πατρὸς ἐκ ταὐτοῦ γεγώς;

συνσωφρονεῖν σοι βούλομʼ, ἀλλʼ οὐ συννοσεῖν.

ἐς κοινὸν ἀλγεῖν τοῖς φίλοισι χρὴ φίλους.

εὖ δρῶν παρακάλει μʼ, ἀλλὰ μὴ λυπῶν ἐμέ.

οὐκ ἄρα δοκεῖ σοι τάδε πονεῖν σὺν Ἑλλάδι;

Ἑλλὰς δὲ σὺν σοὶ κατὰ θεὸν νοσεῖ τινα.

σκήπτρῳ νυν αὔχει, σὸν κασίγνητον προδούς.

ἐγὼ δʼ ἐπʼ ἄλλας εἶμι μηχανάς τινας

φίλους τʼ ἐπʼ ἄλλους —

ὦ Πανελλήνων ἄναξ,

Ἀγάμεμνον, ἥκω παῖδά σοι τὴν σὴν ἄγων,

ἣν Ἰφιγένειαν ὠνόμαζες ἐν δόμοις.

μήτηρ δʼ ὁμαρτεῖ, σῆς Κλυταιμήστρας δέμας,

καὶ παῖς Ὀρέστης, ὥς τι τερφθείης ἰδών,

χρόνον παλαιὸν δωμάτων ἔκδημος ὤν.

ἀλλʼ ὡς μακρὰν ἔτεινον, εὔρυτον παρὰ

κρήνην ἀναψύχουσι θηλύπουν βάσιν,

αὐταί τε πῶλοί τʼ· ἐς δὲ λειμώνων χλόην

καθεῖμεν αὐτάς, ὡς βορᾶς γευσαίατο.

ἐγὼ δὲ πρόδρομος σῆς παρασκευῆς χάριν

ἥκω· πέπυσται γὰρ στρατός — ταχεῖα γὰρ

διῇξε φήμη — παῖδα σὴν ἀφιγμένην.

πᾶς δʼ ἐς θένα ὅμιλος ἔρχεται δρόμῳ,

σὴν παῖδʼ ὅπως ἴδωσιν· οἱ δʼ εὐδαίμονες

ἐν πᾶσι κλεινοὶ καὶ περίβλεπτοι βροτοῖς.

λέγουσι δʼ· Ὑμέναιός τις ἢ τί πράσσεται;

ἢ πόθον ἔχων θυγατρὸς Ἀγαμέμνων ἄναξ

ἐκόμισε παῖδα; τῶν δʼ ἂν ἤκουσας τάδε·

Ἀρτέμιδι προτελίζουσι τὴν νεάνιδα,

Αὐλίδος ἀνάσσῃ. τίς νιν ἄξεταί ποτε;

ἀλλʼ εἶα, τἀπὶ τοισίδʼ ἐξάρχου κανᾶ,

στεφανοῦσθε κρᾶτα καὶ σύ, Μενέλεως ἄναξ,

ὑμέναιον εὐτρέπιζε καὶ κατὰ στέγας

λωτὸς βοάσθω καὶ ποδῶν ἔστω κτύπος·

φῶς γὰρ τόδʼ ἥκει μακάριον τῇ παρθένῳ.

ἐπῄνεσʼ, ἀλλὰ στεῖχε δωμάτων ἔσω·

τὰ δʼ ἄλλʼ ἰούσης τῆς τύχης ἔσται καλῶς.

οἴμοι, τί φῶ δύστηνος; ἄρξωμαι πόθεν;

ἐς οἷʼ ἀνάγκης ζεύγματʼ ἐμπεπτώκαμεν.

ὑπῆλθε δαίμων, ὥστε τῶν σοφισμάτων

πολλῷ γενέσθαι τῶν ἐμῶν σοφώτερος.

ἡ δυσγένεια δʼ ὡς ἔχει τι χρήσιμον.

καὶ γὰρ δακρῦσαι ῥᾳδίως αὐτοῖς ἔχει,

ἅπαντά τʼ εἰπεῖν. τῷ δὲ γενναίῳ φύσιν

ἄνολβα ταῦτα. προστάτην δὲ τοῦ βίου

τὸν ὄγκον ἔχομεν τῷ τʼ ὄχλῳ δουλεύομεν.

ἐγὼ γὰρ ἐκβαλεῖν μὲν αἰδοῦμαι δάκρυ,

τὸ μὴ δακρῦσαι δʼ αὖθις αἰδοῦμαι τάλας,

ἐς τὰς μεγίστας συμφορὰς ἀφιγμένος.

εἶἑν· τί φήσω πρὸς δάμαρτα τὴν ἐμήν;

πῶς δέξομαί νιν; ποῖον ὄμμα συμβαλῶ;

καὶ γάρ μʼ ἀπώλεσʼ ἐπὶ κακοῖς ἅ μοι πάρος

ἐλθοῦσʼ ἄκλητος. εἰκότως δʼ ἅμʼ ἕσπετο

θυγατρὶ νυμφεύσουσα καὶ τὰ φίλτατα

δώσουσʼ, ἵνʼ ἡμᾶς ὄντας εὑρήσει κακούς.

τὴν δʼ αὖ τάλαιναν παρθένον — τί παρθένον;

Ἅιδης νιν, ὡς ἔοικε, νυμφεύσει τάχα —

ὡς ᾤκτισʼ· οἶμαι γάρ νιν ἱκετεύσειν τάδε·

Ὦ πάτερ, ἀποκτενεῖς με; τοιούτους γάμους

γήμειας αὐτὸς χὥστις ἐστί σοι φίλος.

παρὼν δʼ Ὀρέστης ἐγγὺς ἀναβοήσεται

οὐ συνετὰ συνετῶς· ἔτι γάρ ἐστι νήπιος.

αἰαῖ, τὸν Ἑλένης ὥς μʼ ἀπώλεσεν γάμον

γήμας ὁ Πριάμου Πάρις, ὃς εἴργασται τάδε.

κἀγὼ κατῴκτιρʼ, ὡς γυναῖκα δεῖ ξένην

ὑπὲρ τυράννων συμφορᾶς καταστένειν.

ἀδελφέ, δός μοι δεξιᾶς τῆς σῆς θιγεῖν.

δίδωμι· σὸν γὰρ τὸ κράτος, ἄθλιος δʼ ἐγώ.

Πέλοπα κατόμνυμʼ, ὃς πατὴρ τοὐμοῦ πατρὸς

τοῦ σοῦ τʼ ἐκλήθη, τὸν τεκόντα τʼ Ἀτρέα,

ἦ μὴν ἐρεῖν σοι τἀπὸ καρδίας σαφῶς

καὶ μὴ ʼπίτηδες μηδέν, ἀλλʼ ὅσον φρονῶ.

ἐγώ σʼ ἀπʼ ὄσσων ἐκβαλόντʼ ἰδὼν δάκρυ

ᾤκτιρα, καὐτὸς ἀνταφῆκά σοι πάλιν

καὶ τῶν παλαιῶν ἐξαφίσταμαι λόγων,

οὐκ ἐς σὲ δεινός· εἰμὶ δʼ οὗπερ εἶ σὺ νῦν·

καί σοι παραινῶ μήτʼ ἀποκτείνειν τέκνον

μήτʼ ἀνθελέσθαι τοὐμόν. οὐ γὰρ ἔνδικον

σὲ μὲν στενάζειν, τἀμὰ δʼ ἡδέως ἔχειν,

θνῄσκειν τε τοὺς σούς, τοὺς δʼ ἐμοὺς ὁρᾶν φάος.

τί βούλομαι γάρ; οὐ γάμους ἐξαιρέτους

ἄλλους λάβοιμʼ ἄν, εἰ γάμων ἱμείρομαι;

ἀλλʼ ἀπολέσας ἀδελφόν, ὅν μʼ ἥκιστα χρῆν,

Ἑλένην ἕλωμαι, τὸ κακὸν ἀντὶ τἀγαθοῦ;

ἄφρων νέος τʼ ἦ, πρὶν τὰ πράγματʼ ἐγγύθεν

σκοπῶν ἐσεῖδον οἷον ἦν κτείνειν τέκνα.

ἄλλως τέ μʼ ἔλεος τῆς ταλαιπώρου κόρης

ἐσῆλθε, συγγένειαν ἐννοουμένῳ,

ἣ τῶν ἐμῶν ἕκατι θύεσθαι γάμων

μέλλει. τί δʼ Ἑλένης παρθένῳ τῇ σῇ μέτα;

ἴτω στρατεία διαλυθεῖσʼ ἐξ Αὐλίδος,

σὺ δʼ ὄμμα παῦσαι δακρύοις τέγγων τὸ σόν,

ἀδελφέ, κἀμὲ παρακαλῶν ἐς δάκρυα.

εἰ δέ τι κόρης σῆς θεσφάτων μέτεστι σοί,

μὴ ʼμοὶ μετέστω· σοὶ νέμω τοὐμὸν μέρος.

ἀλλʼ ἐς μεταβολὰς ἦλθον ἀπὸ δεινῶν λόγων;

εἰκὸς πέπονθα· τὸν ὁμόθεν πεφυκότα

στέργων μετέπεσον. ἀνδρὸς οὐ κακοῦ τροπαὶ

τοιαίδε, χρῆσθαι τοῖσι βελτίστοις ἀεί.

γενναῖʼ ἔλεξας Ταντάλῳ τε τῷ Διὸς

πρέποντα· προγόνους οὐ καταισχύνεις σέθεν.

αἰνῶ σε, Μενέλαʼ, ὅτι παρὰ γνώμην ἐμὴν

ὑπέθηκας ὀρθῶς τοὺς λόγους σοῦ τʼ ἀξίως.

ταραχὴ δʼ ἀδελφῶν διά τʼ ἔρωτα γίγνεται

πλεονεξίαν τε δωμάτων· ἀπέπτυσα

τοιάνδε συγγένειαν ἀλλήλοιν πικράν.

ἀλλʼ ἥκομεν γὰρ εἰς ἀναγκαίας τύχας,

θυγατρὸς αἱματηρὸν ἐκπρᾶξαι φόνον.

πῶς; τίς δʼ ἀναγκάσει σε τήν γε σὴν κτανεῖν;

ἅπας Ἀχαιῶν σύλλογος στρατεύματος.

οὔκ, ἤν νιν εἰς Ἄργος γʼ ἀποστείλῃς πάλιν.

λάθοιμι τοῦτʼ ἄν. ἀλλʼ ἐκεῖνʼ οὐ λήσομεν.

τὸ ποῖον; οὔτοι χρὴ λίαν ταρβεῖν ὄχλον.

Κάλχας ἐρεῖ μαντεύματʼ Ἀργείων στρατῷ.

οὔκ, ἢν θάνῃ γε πρόσθε· τοῦτο δʼ εὐμαρές.

τὸ μαντικὸν πᾶν σπέρμα φιλότιμον κακόν.

κοὐδέν γʼ ἄχρηστον, οὐδὲ χρήσιμον παρόν.

ἐκεῖνο δʼ οὐ δέδοικας ὃ ἔμʼ ἐσέρχεται;

ὃν μὴ σὺ φράζεις, πῶς ὑπολάβοιμʼ ἂν λόγον;

τὸ Σισύφειον σπέρμα πάντʼ οἶδεν τάδε.

οὐκ ἔστʼ Ὀδυσσεὺς ὅ τι σὲ κἀμὲ πημανεῖ.

ποικίλος ἀεὶ πέφυκε τοῦ τʼ ὄχλου μέτα.

φιλοτιμίᾳ μὲν ἐνέχεται, δεινῷ κακῷ.

οὐκ οὖν δοκεῖς νιν στάντʼ ἐν Ἀργείοις μέσοις

λέξειν ἃ Κάλχας θέσφατʼ ἐξηγήσατο,

κἄμʼ ὡς ὑπέστην θῦμα, κᾆτʼ ἐψευδόμην,

Ἀρτέμιδι θύσειν; οὐ ξυναρπάσας στρατόν,

σὲ κἄμʼ ἀποκτείναντας Ἀργείους κόρην

σφάξαι κελεύσει; κἂν πρὸς Ἄργος ἐκφύγω,

ἐλθόντες αὐτοῖς τείχεσιν Κυκλωπίοις

συναρπάσουσι καὶ κατασκάψουσι γῆν.

τοιαῦτα τἀμὰ πήματʼ· ὦ τάλας ἐγώ,

ὡς ἠπόρημαι πρὸς θεῶν τὰ νῦν τάδε.

ἕν μοι φύλαξον, Μενέλεως, ἀνὰ στρατὸν

ἐλθών, ὅπως ἂν μὴ Κλυταιμήστρα τάδε

μάθῃ, πρὶν Ἅιδῃ παῖδʼ ἐμὴν προσθῶ λαβών,

ὡς ἐπʼ ἐλαχίστοις δακρύοις πράσσω κακῶς.

ὑμεῖς τε σιγήν, ὦ ξέναι, φυλάσσετε.

—μάκαρες οἳ μετρίας θεοῦ

μετά τε σωφροσύνας μετέ-

σχον λέκτρων Ἀφροδίτας,

γαλανείᾳ χρησάμενοι

μανιάδων οἴστρων, ὅθι δὴ

δίδυμʼ Ἔρως ὁ χρυσοκόμας

τόξʼ ἐντείνεται χαρίτων,

τὸ μὲν ἐπʼ εὐαίωνι πότμῳ,

τὸ δʼ ἐπὶ συγχύσει βιοτᾶς.

ἀπενέπω νιν ἁμετέρων,

Κύπρι καλλίστα, θαλάμων.

εἴη δέ μοι μετρία μὲν

χάρις, πόθοι δʼ ὅσιοι,

καὶ μετέχοιμι τᾶς Ἀφροδί-

τας, πολλὰν δʼ ἀποθείμαν.

—διάφοροι δὲ φύσεις βροτῶν,

διάφοροι δὲ τρόποι· τὸ δʼ ὀρ-

θῶς ἐσθλὸν σαφὲς αἰεί·

τροφαί θʼ αἱ παιδευόμεναι

μέγα φέρουσʼ ἐς τὰν ἀρετάν·

τό τε γὰρ αἰδεῖσθαι σοφία,

τάν τʼ ἐξαλλάσσουσαν ἔχει

χάριν ὑπὸ γνώμας ἐσορᾶν

τὸ δέον, ἔνθα δόξα φέρει

κλέος ἀγήρατον βιοτᾷ.

μέγα τι θηρεύειν ἀρετάν,

γυναιξὶ μὲν κατὰ Κύπριν

κρυπτάν, ἐν ἀνδράσι δʼ αὖ

κόσμος ἐνὼν ὁ μυριοπλη-

θὴς μείζω πόλιν αὔξει.

—ἔμολες, ὦ Πάρις, ᾗτε σύ γε

βουκόλος ἀργενναῖς ἐτράφης

Ἰδαίαις παρὰ μόσχοις,

βάρβαρα συρίζων, Φρυγίων

αὐλῶν Ὀλύμπου καλάμοις

μιμήματα πνείων.

εὔθηλοι δὲ τρέφοντο βόες,

ὅτε σε κρίσις ἔμηνε θεᾶν,

ἅ σʼ Ἑλλάδα πέμπει·

ἐλεφαντοδέτων πάροι-

θεν δόμων δὲ στὰς Ἑλένας

ἐν ἀντωποῖς βλεφάροισιν

ἔρωτά τʼ ἔδωκας, ἔρωτι δʼ

αὐτὸς ἐπτοάθης.

ὅθεν ἔρις ἔριν

Ἑλλάδα σὺν δορὶ ναυσί τʼ ἄγει

ἐς Τροίας πέργαμα

ἰὼ ἰώ· μεγάλαι μεγάλων

εὐδαιμονίαι· τὴν τοῦ βασιλέως

ἴδετʼ Ἰφιγένειαν, ἄνασσαν ἐμήν,

τὴν Τυνδάρεω τε Κλυταιμήστραν·

ὡς ἐκ μεγάλων ἐβλαστήκασʼ

ἐπί τʼ εὐμήκεις ἥκουσι τύχας.

θεοί γʼ οἱ κρείσσους οἵ τʼ ὀλβοφόροι

τοῖς οὐκ εὐδαίμοσι θνητῶν.

στῶμεν, Χαλκίδος ἔκγονα θρέμματα,

τὴν βασίλειαν δεξώμεθʼ ὄχων

ἄπο μὴ σφαλερῶς ἐπὶ γαῖαν,

ἀγανῶς δὲ χεροῖν μαλακῇ ῥώμῃ,

μὴ ταρβήσῃ νεωστί μοι μολὸν

κλεινὸν τέκνον Ἀγαμέμνονος,

μηδὲ θόρυβον μηδʼ ἔκπληξιν

ταῖς Ἀργείαις

ξεῖναι ξείναις παρέχωμεν.

ὄρνιθα μὲν τόνδʼ αἴσιον ποιούμεθα,

τὸ σόν τε χρηστὸν καὶ λόγων εὐφημίαν·

ἐλπίδα δʼ ἔχω τινʼ ὡς ἐπʼ ἐσθλοῖσιν γάμοις

πάρειμι νυμφαγωγός. ἀλλʼ ὀχημάτων

ἔξω πορεύεθʼ ἃς φέρω φερνὰς κόρῃ,

καὶ πέμπετʼ ἐς μέλαθρον εὐλαβούμενοι.

σὺ δʼ, ὦ τέκνον μοι, λεῖπε πωλικοὺς ὄχους,

ἁβρὸν τιθεῖσα κῶλον ἀσθενές θʼ ἅμα.

ὑμεῖς δέ, νεάνιδές, νιν ἀγκάλαις ἔπι

δέξασθε καὶ πορεύσατʼ ἐξ ὀχημάτων.

κἀμοὶ χερός τις ἐνδότω στηρίγματα,

θάκους ἀπήνης ὡς ἂν ἐκλίπω καλῶς.

αἳ δʼ ἐς τὸ πρόσθεν στῆτε πωλικῶν ζυγῶν·

φοβερὸν γὰρ ἀπαράμυθον ὄμμα πωλικόν·

καὶ παῖδα τόνδε, τὸν Ἀγαμέμνονος γόνον,

λάζυσθʼ, Ὀρέστην· ἔτι γάρ ἐστι νήπιος.

τέκνον, καθεύδεις πωλικῷ δαμεὶς ὄχῳ;

ἔγειρʼ ἀδελφῆς ἐφʼ ὑμέναιον εὐτυχῶς·

ἀνδρὸς γὰρ ἀγαθοῦ κῆδος αὐτὸς ἐσθλὸς ὢν

λήψῃ, κόρης Νηρῇδος ἰσόθεον γένος.

ἑξῆς κάθησο δεῦρό μου ποδός, τέκνον·

πρὸς μητέρʼ, Ἰφιγένεια, μακαρίαν δέ με

ξέναισι ταῖσδε πλησία σταθεῖσα δός,

καὶ — δεῦρο δὴ — πατέρα πρόσειπε σὸν φίλον.

ὦ μῆτερ, ὑποδραμοῦσά σʼ· ὀργισθῇς δὲ μή·

πρὸς στέρνα πατρὸς στέρνα τἀμὰ περιβαλῶ.

ὦ σέβας ἐμοὶ μέγιστον, Ἀγαμέμνων ἄναξ,

ἥκομεν, ἐφετμαῖς οὐκ ἀπιστοῦσαι σέθεν.

ἐγὼ δὲ βούλομαι τὰ σὰ στέρνʼ, ὦ πάτερ,

ὑποδραμοῦσα προσβαλεῖν διὰ χρόνου·

ποθῶ γὰρ ὄμμα δὴ σόν. ὀργισθῇς δὲ μή.

ἀλλʼ, ὦ τέκνον, χρή· φιλοπάτωρ δʼ ἀεί ποτʼ εἶ

μάλιστα παίδων τῷδʼ ὅσους ἐγὼ ʼτεκον.

ὦ πάτερ, ἐσεῖδόν σʼ ἀσμένη πολλῷ χρόνῳ.

καὶ γὰρ πατὴρ σέ· τόδʼ ἴσον ὑπὲρ ἀμφοῖν λέγεις.

χαῖρʼ· εὖ δέ μʼ ἀγαγὼν πρὸς σʼ ἐποίησας, πάτερ.

οὐκ οἶδʼ ὅπως φῶ τοῦτο καὶ μὴ φῶ, τέκνον.

ἔα·

ὡς οὐ βλέπεις ἕκηλον ἄσμενός μʼ ἰδών.

πόλλʼ ἀνδρὶ βασιλεῖ καὶ στρατηλάτῃ μέλει.

παρʼ ἐμοὶ γενοῦ νῦν, μὴ ʼπὶ φροντίδας τρέπου.

ἀλλʼ εἰμὶ παρὰ σοὶ νῦν ἅπας κοὐκ ἄλλοθι.

μέθες νυν ὀφρὺν ὄμμα τʼ ἔκτεινον φίλον.

ἰδού, γέγηθά σʼ ὡς γέγηθʼ ὁρῶν, τέκνον.

κἄπειτα λείβεις δάκρυʼ ἀπʼ ὀμμάτων σέθεν;

μακρὰ γὰρ ἡμῖν ἡ ʼπιοῦσʼ ἀπουσία.

οὐκ οἶδʼ ὅ τι φῄς, οὐκ οἶδα, φίλτατʼ ἐμοὶ πάτερ.

συνετὰ λέγουσα μᾶλλον εἰς οἶκτόν μʼ ἄγεις.

ἀσύνετά νυν ἐροῦμεν, εἰ σέ γʼ εὐφρανῶ.

παπαῖ. τὸ σιγᾶν οὐ σθένω· σὲ δʼ ᾔνεσα.

μένʼ, ὦ πάτερ, κατʼ οἶκον ἐπὶ τέκνοις σέθεν.

θέλω γε· τὸ θέλειν δʼ οὐκ ἔχων ἀλγύνομαι.

ὄλοιντο λόγχαι καὶ τὰ Μενέλεω κακά.

ἄλλους ὀλεῖ πρόσθʼ ἃ ἐμὲ διολέσαντʼ ἔχει.

ὡς πολὺν ἀπῆσθα χρόνον ἐν Αὐλίδος μυχοῖς.

καὶ νῦν γέ μʼ ἴσχει δή τι μὴ στέλλειν στρατόν.

ποῦ τοὺς Φρύγας λέγουσιν ᾠκίσθαι, πάτερ;

οὗ μήποτʼ οἰκεῖν ὤφελʼ ὁ Πριάμου Πάρις.

μακρὰν ἀπαίρεις, ὦ πάτερ, λιπὼν ἐμέ.

εἰς ταὐτόν, ὦ θύγατερ, ἥκεις σῷ πατρί.

φεῦ·

εἴθʼ ἦν καλόν μοι σοί τʼ ἄγειν σύμπλουν ἐμέ.

ἔτʼ ἔστι καὶ σοὶ πλοῦς, ἵνʼ ἀμμνήσῃ πατρός.

σὺν μητρὶ πλεύσασʼ ἢ μόνη πορεύσομαι;

μόνη, μονωθεῖσʼ ἀπὸ πατρὸς καὶ μητέρος.

οὔ πού μʼ ἐς ἄλλα δώματʼ οἰκίζεις, πάτερ;

ἐατέʼ· οὐ χρὴ τοιάδʼ εἰδέναι κόρας.

σπεῦδʼ ἐκ Φρυγῶν μοι, θέμενος εὖ τἀκεῖ, πάτερ.

θῦσαί με θυσίαν πρῶτα δεῖ τινʼ ἐνθάδε.

ἀλλὰ ξὺν ἱεροῖς χρὴ τό γʼ εὐσεβὲς σκοπεῖν.

εἴσῃ σύ· χερνίβων γὰρ ἑστήξῃ πέλας.

στήσομεν ἄρʼ ἀμφὶ βωμόν, ὦ πάτερ, χορούς;

ζηλῶ σὲ μᾶλλον ἢ ʼμὲ τοῦ μηδὲν φρονεῖν.

χώρει δὲ μελάθρων ἐντός — ὀφθῆναι κόραις

πικρόν — φίλημα δοῦσα δεξιάν τέ μοι,

μέλλουσα δαρὸν πατρὸς ἀποικήσειν χρόνον.

ὦ στέρνα καὶ παρῇδες, ὦ ξανθαὶ κόμαι,

ὡς ἄχθος ὑμῖν ἐγένεθʼ ἡ Φρυγῶν πόλις

Ἑλένη τε. — παύω τοὺς λόγους· ταχεῖα γὰρ

νοτὶς διώκει μʼ ὀμμάτων ψαύσαντά σου.

ἴθʼ ἐς μέλαθρα. σὲ δὲ παραιτοῦμαι τάδε,

Λήδας γένεθλον, εἰ κατῳκτίσθην ἄγαν,

μέλλων Ἀχιλλεῖ θυγατέρʼ ἐκδώσειν ἐμήν.

ἀποστολαὶ γὰρ μακάριαι μέν, ἀλλʼ ὅμως

δάκνουσι τοὺς τεκόντας, ὅταν ἄλλοις δόμοις

παῖδας παραδιδῷ πολλὰ μοχθήσας πατήρ.

οὐχ ὧδʼ ἀσύνετός εἰμι, πείσεσθαι δέ με

καὐτὴν δόκει τάδʼ, ὥστε μή σε νουθετεῖν,

ὅταν σὺν ὑμεναίοισιν ἐξάγω κόρην·

ἀλλʼ ὁ νόμος αὐτὰ τῷ χρόνῳ συνισχανεῖ.

τοὔνομα μὲν οὖν παῖδʼ οἶδʼ ὅτῳ κατῄνεσας,

γένους δʼ ὁποίου χὡπόθεν, μαθεῖν θέλω.

Αἴγινα θυγάτηρ ἐγένετʼ Ἀσωποῦ πατρός.

ταύτην δὲ θνητῶν ἢ θεῶν ἔζευξε τίς;

Ζεύς· Αἰακὸν δʼ ἔφυσεν, Οἰνώνης πρόμον.

τὰ δʼ Αἰακοῦ παῖς τίς κατέσχε δώματα;

Πηλεύς· ὁ Πηλεὺς δʼ ἔσχε Νηρέως κόρην.

θεοῦ διδόντος, ἢ βίᾳ θεῶν λαβών;

Ζεὺς ἠγγύησε καὶ δίδωσʼ ὁ κύριος.

γαμεῖ δὲ ποῦ νιν; ἦ κατʼ οἶδμα πόντιον;

Χείρων ἵνʼ οἰκεῖ σεμνὰ Πηλίου βάθρα.

οὗ φασι Κενταύρειον ᾠκίσθαι γένος;

ἐνταῦθʼ ἔδαισαν Πηλέως γάμους θεοί.

Θέτις δʼ ἔθρεψεν ἢ πατὴρ Ἀχιλλέα;

Χείρων, ἵνʼ ἤθη μὴ μάθοι κακῶν βροτῶν.

φεῦ·

σοφός γʼ ὁ θρέψας χὡ διδοὺς σοφώτερος.

τοιόσδε παιδὸς σῆς ἀνὴρ ἔσται πόσις.

οὐ μεμπτός. οἰκεῖ δʼ ἄστυ ποῖον Ἑλλάδος;

Ἀπιδανὸν ἀμφὶ ποταμὸν ἐν Φθίας ὅροις.

ἐκεῖσʼ ἀπάξει σὴν ἐμήν τε παρθένον;

κείνῳ μελήσει ταῦτα, τῷ κεκτημένῳ.

ἀλλʼ εὐτυχοίτην. τίνι δʼ ἐν ἡμέρᾳ γαμεῖ;

ὅταν σελήνης εὐτυχὴς ἔλθῃ κύκλος.

προτέλεια δʼ ἤδη παιδὸς ἔσφαξας θεᾷ;

μέλλω· ʼπὶ ταύτῃ καὶ καθέσταμεν τύχῃ.

κἄπειτα δαίσεις τοὺς γάμους ἐς ὕστερον;

θύσας γε θύμαθʼ ἃ ἐμὲ χρὴ θῦσαι θεοῖς.

ἡμεῖς δὲ θοίνην ποῦ γυναιξὶ θήσομεν;

ἐνθάδε παρʼ εὐπρύμνοισιν Ἀργείων πλάταις.

καλῶς ἀναγκαίως τε· συνενέγκοι δʼ ὅμως.

οἶσθʼ οὖν ὃ δρᾶσον, ὦ γύναι; πιθοῦ δέ μοι.

τί χρῆμα; πείθεσθαι γὰρ εἴθισμαι σέθεν.

ἡμεῖς μὲν ἐνθάδʼ, οὗπέρ ἐσθʼ ὁ νυμφίος—

μητρὸς τί χωρὶς δράσεθʼ, ἃ ἐμὲ δρᾶν χρεών;

ἐκδώσομεν σὴν παῖδα Δαναϊδῶν μέτα.

ἡμᾶς δὲ ποῦ χρὴ τηνικαῦτα τυγχάνειν;

χώρει πρὸς Ἄργος παρθένους τε τημέλει.

λιποῦσα παῖδα; τίς δʼ ἀνασχήσει φλόγα;

ἐγὼ παρέξω φῶς ὃ νυμφίοις πρέπει.

οὐχ ὁ νόμος οὗτος οὐδὲ φαῦλʼ ἡγητέα.

οὐ καλὸν ἐν ὄχλῳ σʼ ἐξομιλεῖσθαι στρατοῦ.

καλὸν τεκοῦσαν τἀμά μʼ ἐκδοῦναι τέκνα.

καὶ τάς γʼ ἐν οἴκῳ μὴ μόνας εἶναι κόρας.

ὀχυροῖσι παρθενῶσι φρουροῦνται καλῶς.

πιθοῦ.

μὰ τὴν ἄνασσαν Ἀργείαν θεάν.

ἐλθὼν δὲ τἄξω πρᾶσσε, τἀν δόμοις δʼ ἐγώ,

ἃ χρὴ παρεῖναι νυμφίοισι παρθένοις.

οἴμοι· μάτην ᾖξʼ, ἐλπίδος δʼ ἀπεσφάλην,

ἐξ ὀμμάτων δάμαρτʼ ἀποστεῖλαι θέλων.

σοφίζομαι δὲ κἀπὶ τοῖσι φιλτάτοις

τέχνας πορίζω, πανταχῇ νικώμενος.

ὅμως δὲ σὺν Κάλχαντι τῷ θυηπόλῳ

κοινῇ τὸ τῆς θεοῦ φίλον, ἐμοὶ δʼ οὐκ εὐτυχές,

ἐξευπορήσων εἶμι, μόχθον Ἑλλάδος.

χρὴ δʼ ἐν δόμοισιν ἄνδρα τὸν σοφὸν τρέφειν

γυναῖκα χρηστὴν κἀγαθήν, ἢ μὴ τρέφειν.

ἥξει δὴ Σιμόεντα καὶ

δίνας ἀργυροειδεῖς

ἄγυρις Ἑλλάνων στρατιᾶς

ἀνά τε ναυσὶν καὶ σὺν ὅπλοις

Ἴλιον ἐς τὸ Τροίας

Φοιβήιον δάπεδον,

τὰν Κασάνδραν ἵνʼ ἀκούω

ῥίπτειν ξανθοὺς πλοκάμους

χλωροκόμῳ στεφάνῳ δάφνας

κοσμηθεῖσαν, ὅταν θεοῦ

μαντόσυνοι πνεύσωσʼ ἀνάγκαι.

στάσονται δʼ ἐπὶ περγάμων

Τροίας ἀμφί τε τείχη

Τρῶες, ὅταν χάλκασπις Ἄρης

πόντιος εὐπρῴροιο πλάτας

εἰρεσίᾳ πελάζῃ

Σιμουντίοις ὀχετοῖς,

τὰν τῶν ἐν αἰθέρι δισσῶν

Διοσκούρων Ἑλέναν

ἐκ Πριάμου κομίσαι θέλων

ἐς γᾶν Ἑλλάδα δοριπόνοις

ἀσπίσι καὶ λόγχαις Ἀχαιῶν.

Πέργαμον δὲ Φρυγῶν πόλιν

λαΐνους περὶ πύργους

κυκλώσας Ἄρει φονίῳ,

λαιμοτόμου κεφαλᾶς

σπάσας Πάριν Ἀτρεΐδας,

πέρσας κατάκρας πόλιν,

θήσει κόρας πολυκλαύτους

δάμαρτά τε Πριάμου.

ἁ δὲ Διὸς Ἑλένα κόρα

πολύκλαυτος ἑδεῖται

πόσιν προλιποῦσα.

μήτʼ ἐμοὶ

μήτʼ ἐμοῖσι τέκνων τέκνοις

ἐλπὶς ἅδε ποτʼ ἔλθοι,

οἵαν αἱ πολύχρυσοι

Λυδαὶ καὶ Φρυγῶν ἄλοχοι

στήσουσι παρʼ ἱστοῖς

μυθεῦσαι τάδʼ ἐς ἀλλήλας·

Τίς ἄρα μʼ εὐπλοκάμου κόμας

ῥῦμα δακρυόεν τανύσας

πατρίδος ὀλλυμένας ἀπολωτιεῖ;

διὰ σέ, τὰν κύκνου δολιχαύχενος γόνον,

εἰ δὴ φάτις ἔτυμος ὡς

ἔτυχεν, Λήδα ὄρνιθι πταμένῳ

Διὸς ὅτʼ ἠλλάχθη δέμας, εἴτʼ

ἐν δέλτοις Πιερίσιν

μῦθοι τάδʼ ἐς ἀνθρώπους

ἤνεγκαν παρὰ καιρὸν ἄλλως.

ποῦ τῶν Ἀχαιῶν ἐνθάδʼ ὁ στρατηλάτης;

τίς ἂν φράσειε προσπόλων τὸν Πηλέως

ζητοῦντά νιν παῖδʼ ἐν πύλαις Ἀχιλλέα;

οὐκ ἐξ ἴσου γὰρ μένομεν Εὐρίπου πέλας.

οἳ μὲν γὰρ ἡμῶν, ὄντες ἄζυγες γάμων,

οἴκους ἐρήμους ἐκλιπόντες ἐνθάδε

θάσσουσʼ ἐπʼ ἀκταῖς, οἳ δʼ ἔχοντες εὔνιδας

ἄπαιδες· οὕτω δεινὸς ἐμπέπτωκʼ ἔρως

τῆσδε στρατείας Ἑλλάδʼ οὐκ ἄνευ θεῶν.

τοὐμὸν μὲν οὖν δίκαιον ἐμὲ λέγειν χρεών,

ἄλλος δʼ ὁ χρῄζων αὐτὸς ὑπὲρ αὑτοῦ φράσει.

γῆν γὰρ λιπὼν Φάρσαλον ἠδὲ Πηλέα

μένω ʼπὶ λεπταῖς ταισίδʼ Εὐρίπου πνοαῖς,

Μυρμιδόνας ἴσχων· οἳ δʼ ἀεὶ προσκείμενοι

λέγουσʼ· Ἀχιλλεῦ, τί μένομεν; πόσον χρόνον

ἔτʼ ἐκμετρῆσαι χρὴ πρὸς Ἰλίου στόλον;

δρᾶ γʼ, εἴ τι δράσεις, ἢ ἄπαγʼ οἴκαδε στρατόν,

τὰ τῶν Ἀτρειδῶν μὴ μένων μελλήματα.

ὦ παῖ θεᾶς Νηρῇδος, ἔνδοθεν λόγων

τῶν σῶν ἀκούσασʼ ἐξέβην πρὸ δωμάτων.

ὦ πότνιʼ αἰδώς, τήνδε τίνα λεύσσω ποτὲ

γυναῖκα, μορφὴν εὐπρεπῆ κεκτημένην;

οὐ θαῦμά σʼ ἡμᾶς ἀγνοεῖν, οἷς μὴ πάρος

προσῆκες· αἰνῶ δʼ ὅτι σέβεις τὸ σωφρονεῖν.

τίς δʼ εἶ; τί δʼ ἦλθες Δαναϊδῶν ἐς σύλλογον,

γυνὴ πρὸς ἄνδρας ἀσπίσιν πεφραγμένους;

Λήδας μέν εἰμι παῖς, Κλυταιμήστρα δέ μοι

ὄνομα, πόσις δέ μοὐστὶν Ἀγαμέμνων ἄναξ.

καλῶς ἔλεξας ἐν βραχεῖ τὰ καίρια.

αἰσχρὸν δέ μοι γυναιξὶ συμβάλλειν λόγους.

μεῖνον — τί φεύγεις; — δεξιάν τʼ ἐμῇ χερὶ

σύναψον, ἀρχὴν μακαρίαν νυμφευμάτων.

τί φῄς; ἐγώ σοι δεξιάν; αἰδοίμεθʼ ἂν

Ἀγαμέμνονʼ, εἰ ψαύοιμεν ὧν μή μοι θέμις.

θέμις μάλιστα, τὴν ἐμὴν ἐπεὶ γαμεῖς

παῖδʼ, ὦ θεᾶς παῖ ποντίας Νηρηίδος.

ποίους γάμους φῄς; ἀφασία μʼ ἔχει, γύναι·

εἰ μή τι παρανοοῦσα καινουργεῖς λόγον;

πᾶσιν τόδʼ ἐμπέφυκεν, αἰδεῖσθαι φίλους

καινοὺς ὁρῶσι καὶ γάμου μεμνημένοις.

οὐπώποτʼ ἐμνήστευσα παῖδα σήν, γύναι,

οὐδʼ ἐξ Ἀτρειδῶν ἦλθέ μοι λόγος γάμων.

τί δῆτʼ ἂν εἴη; σὺ πάλιν αὖ λόγους ἐμοὺς

θαύμαζʼ· ἐμοὶ γὰρ θαύματʼ ἐστὶ τὰ παρὰ σοῦ.

εἴκαζε· κοινόν ἐστιν εἰκάζειν τάδε·

ἄμφω γὰρ οὐ ψευδόμεθα τοῖς λόγοις ἴσως.

ἀλλʼ ἦ πέπονθα δεινά; μνηστεύω γάμους

οὐκ ὄντας, ὡς εἴξασιν· αἰδοῦμαι τάδε.

ἴσως ἐκερτόμησε κἀμὲ καὶ σέ τις.

ἀλλʼ ἀμελίᾳ δὸς αὐτὰ καὶ φαύλως φέρε.

χαῖρʼ· οὐ γὰρ ὀρθοῖς ὄμμασίν σʼ ἔτʼ εἰσορῶ,

ψευδὴς γενομένη καὶ παθοῦσʼ ἀνάξια.

καὶ σοὶ τόδʼ ἐστὶν ἐξ ἐμοῦ· πόσιν δὲ σὸν

στείχω ματεύσων τῶνδε δωμάτων ἔσω.

ὦ ξένʼ, Αἰακοῦ γένεθλον, μεῖνον· ὦ, σέ τοι λέγω,

τὸν θεᾶς γεγῶτα παῖδα, καὶ σέ, τὴν Λήδας κόρην.

τίς ὁ καλῶν πύλας παροίξας; ὡς τεταρβηκὼς καλεῖ.

δοῦλος, οὐχ ἁβρύνομαι τῷδʼ· ἡ τύχη γὰρ οὐκ ἐᾷ.

τίνος; ἐμὸς μὲν οὐχί· χωρὶς τἀμὰ καὶ Ἀγαμέμνονος.

τῆσδε τῆς πάροιθεν οἴκων, Τυνδάρεω δόντος πατρός.

ἕσταμεν· φράζʼ, εἴ τι χρῄζεις, ὧν μʼ ἐπέσχες οὕνεκα.

ἦ μόνω παρόντε δῆτα ταῖσδʼ ἐφέστατον πύλαις;

ὡς μόνοιν λέγοις ἄν, ἔξω δʼ ἐλθὲ βασιλείων δόμων.

ὦ Τύχη πρόνοιά θʼ ἡμή, σῴσαθʼ οὓς ἐγὼ θέλω.

ὁ λόγος ἐς μέλλοντʼ ἂν ὤση χρόνον· ἔχει δʼ ὄγκον τινά.

δεξιᾶς ἕκατι μὴ μέλλʼ, εἴ τί μοι χρῄζεις λέγειν.

οἶσθα δῆτʼ ἔμʼ, ὅστις ὢν σοὶ καὶ τέκνοις εὔνους ἔφυν;

οἶδά σʼ ὄντʼ ἐγὼ παλαιὸν δωμάτων ἐμῶν λάτριν.

χὥτι μʼ ἐν ταῖς σαῖσι φερναῖς ἔλαβεν Ἀγαμέμνων ἄναξ;

ἦλθες εἰς Ἄργος μεθʼ ἡμῶν καὶ ἐμὸς ἦσθʼ ἀεί ποτε.

ὧδʼ ἔχει. καὶ σοὶ μὲν εὔνους εἰμί, σῷ δʼ ἧσσον πόσει.

ἐκκάλυπτε νῦν ποθʼ ἡμῖν οὕστινας λέγεις λόγους.

παῖδα σὴν πατὴρ ὁ φύσας αὐτόχειρ μέλλει κτενεῖν.

πῶς; ἀπέπτυσʼ, ὦ γεραιέ, μῦθον· οὐ γὰρ εὖ φρονεῖς.

φασγάνῳ λευκὴν φονεύων τῆς ταλαιπώρου δέρην.

ὦ τάλαινʼ ἐγώ. μεμηνὼς ἆρα τυγχάνει πόσις;

ἀρτίφρων, πλὴν ἐς σὲ καὶ σὴν παῖδα· τοῦτο δʼ οὐ φρονεῖ.

ἐκ τίνος λόγου; τίς αὐτὸν οὑπάγων ἀλαστόρων;

θέσφαθʼ, ὥς γέ φησι Κάλχας, ἵνα πορεύηται στρατός.

ποῖ; τάλαινʼ ἐγώ, τάλαινα δʼ ἣν πατὴρ μέλλει κτενεῖν.

Δαρδάνου πρὸς δώμαθʼ, Ἑλένην Μενέλεως ὅπως λάβῃ.

εἰς ἄρʼ Ἰφιγένειαν Ἑλένης νόστος ἦν πεπρωμένος;

πάντʼ ἔχεις· Ἀρτέμιδι θύσειν παῖδα σὴν μέλλει πατήρ.

ὁ δὲ γάμος τίνʼ εἶχε πρόφασιν, ᾧ μʼ ἐκόμισεν ἐκ δόμων;

ἵνʼ ἀγάγοις χαίρουσʼ Ἀχιλλεῖ παῖδα νυμφεύσουσα σήν.

ὦ θύγατερ, ἥκεις ἐπʼ ὀλέθρῳ καὶ σὺ καὶ μήτηρ σέθεν.

οἰκτρὰ πάσχετον δύʼ οὖσαι· δεινὰ δʼ Ἀγαμέμνων ἔτλη.

οἴχομαι τάλαινα, δακρύων τʼ ὄμματʼ οὐκέτι στέγω.

εἴπερ ἀλγεινὸν τὸ τέκνων στερόμενον, δακρυρρόει.

σὺ δὲ τάδʼ, ὦ γέρον, πόθεν φῂς εἰδέναι πεπυσμένος;

δέλτον ᾠχόμην φέρων σοι πρὸς τὰ πρὶν γεγραμμένα.

οὐκ ἐῶν ἢ ξυγκελεύων παῖδʼ ἄγειν θανουμένην;

μὴ μὲν οὖν ἄγειν· φρονῶν γὰρ ἔτυχε σὸς πόσις τότʼ εὖ.

κᾆτα πῶς φέρων γε δέλτον οὐκ ἐμοὶ δίδως λαβεῖν;

Μενέλεως ἀφείλεθʼ ἡμᾶς, ὃς κακῶν τῶνδʼ αἴτιος.

ὦ τέκνον Νηρῇδος, ὦ παῖ Πηλέως, κλύεις τάδε;

ἔκλυον οὖσαν ἀθλίαν σε, τὸ δʼ ἐμὸν οὐ φαύλως φέρω.

παῖδά μου κατακτενοῦσι σοῖς δολώσαντες γάμοις.

μέμφομαι κἀγὼ πόσει σῷ, κοὐχ ἁπλῶς οὕτω φέρω.

οὐκ ἐπαιδεσθήσομαί γε προσπεσεῖν τὸ σὸν γόνυ,

θνητὸς ἐκ θεᾶς γεγῶτα· τί γὰρ ἐγὼ σεμνύνομαι;

ἢ τίνος σπουδαστέον μοι μᾶλλον ἢ τέκνου πέρι;

ἀλλʼ ἄμυνον, ὦ θεᾶς παῖ, τῇ τʼ ἐμῇ δυσπραξίᾳ

τῇ τε λεχθείσῃ δάμαρτι σῇ — μάτην μέν, ἀλλʼ ὅμως.

σοὶ καταστέψασʼ ἐγώ νιν ἦγον ὡς γαμουμένην,

νῦν δʼ ἐπὶ σφαγὰς κομίζω· σοὶ δʼ ὄνειδος ἵξεται,

ὅστις οὐκ ἤμυνας· εἰ γὰρ μὴ γάμοισιν ἐζύγης,

ἀλλʼ ἐκλήθης γοῦν ταλαίνης παρθένου φίλος πόσις.

πρὸς γενειάδος σε , πρός σε δεξιᾶς, πρὸς μητέρος —

ὄνομα γὰρ τὸ σόν μʼ ἀπώλεσʼ, ᾧ σʼ ἀμυναθεῖν χρεών —

οὐκ ἔχω βωμὸν καταφυγεῖν ἄλλον ἢ τὸ σὸν γόνυ·

οὐδὲ φίλος οὐδεὶς γελᾷ μοι· τὰ δʼ Ἀγαμέμνονος κλύεις,

ὠμὰ καὶ πάντολμʼ· ἀφῖγμαι δʼ, ὥσπερ εἰσορᾷς, γυνὴ

ναυτικὸν στράτευμʼ ἄναρχον κἀπὶ τοῖς κακοῖς θρασύ—

χρήσιμον δʼ, ὅταν θέλωσιν. ἢν δὲ τολμήσῃς σύ μου

χεῖρʼ ὑπερτεῖναι, σεσῴσμεθʼ· εἰ δὲ μή, οὐ σεσῴσμεθα.

δεινὸν τὸ τίκτειν καὶ φέρει φίλτρον μέγα

πᾶσίν τε κοινὸν ὥσθʼ ὑπερκάμνειν τέκνων.

ὑψηλόφρων μοι θυμὸς αἴρεται πρόσω·

ἐπίσταμαι δὲ τοῖς κακοῖσί τʼ ἀσχαλᾶν

μετρίως τε χαίρειν τοῖσιν ἐξωγκωμένοις.

λελογισμένοι γὰρ οἱ τοιοίδʼ εἰσὶν βροτῶν

ὀρθῶς διαζῆν τὸν βίον γνώμης μέτα.

ἔστιν μὲν οὖν ἵνʼ ἡδὺ μὴ λίαν φρονεῖν,

ἔστιν δὲ χὥπου χρήσιμον γνώμην ἔχειν.

ἐγὼ δʼ, ἐν ἀνδρὸς εὐσεβεστάτου τραφεὶς

Χείρωνος, ἔμαθον τοὺς τρόπους ἁπλοῦς ἔχειν.

καὶ τοῖς Ἀτρείδαις, ἢν μὲν ἡγῶνται καλῶς,

πεισόμεθʼ, ὅταν δὲ μὴ καλῶς, οὐ πείσομαι.

ἀλλʼ ἐνθάδʼ ἐν Τροίᾳ τʼ ἐλευθέραν φύσιν

παρέχων, Ἄρη τὸ κατʼ ἐμὲ κοσμήσω δορί.

σὲ δʼ, ὦ σχέτλια παθοῦσα πρὸς τῶν φιλτάτων,

ἃ δὴ κατʼ ἄνδρα γίγνεται νεανίαν,

τοσοῦτον οἶκτον περιβαλὼν καταστελῶ,

κοὔποτε κόρη σὴ πρὸς πατρὸς σφαγήσεται,

ἐμὴ φατισθεῖσʼ· οὐ γὰρ ἐμπλέκειν πλοκὰς

ἐγὼ παρέξω σῷ πόσει τοὐμὸν δέμας.

τοὔνομα γάρ, εἰ καὶ μὴ σίδηρον ἤρατο,

τοὐμὸν φονεύσει παῖδα σήν. τὸ δʼ αἴτιον

πόσις σός. ἁγνὸν δʼ οὐκέτʼ ἐστὶ σῶμʼ ἐμόν,

εἰ διʼ ἔμʼ ὀλεῖται διά τε τοὺς ἐμοὺς γάμους

ἡ δεινὰ τλᾶσα κοὐκ ἀνεκτὰ παρθένος,

θαυμαστὰ δʼ ὡς ἀνάξιʼ ἠτιμασμένη.

ἐγὼ κάκιστος ἦν ἄρʼ Ἀργείων ἀνήρ,

ἐγὼ τὸ μηδέν, Μενέλεως δʼ ἐν ἀνδράσιν,

ὡς οὐχὶ Πηλέως, ἀλλʼ ἀλάστορος γεγώς,

εἴπερ φονεύει τοὐμὸν ὄνομα σῷ πόσει.

μὰ τὸν διʼ ὑγρῶν κυμάτων τεθραμμένον

Νηρέα, φυτουργὸν Θέτιδος ἥ μʼ ἐγείνατο,

οὐχ ἅψεται σῆς θυγατρὸς Ἀγαμέμνων ἄναξ,

οὐδʼ εἰς ἄκραν χεῖρʼ, ὥστε προσβαλεῖν πέπλοις·

ἢ Σίπυλος ἔσται πόλις, ὅρισμα βαρβάρων,

ὅθεν πεφύκασʼ οἱ στρατηλάται γένος,

Φθίας δὲ τοὔνομʼ οὐδαμοῦ κεκλήσεται.

πικροὺς δὲ προχύτας χέρνιβάς τʼ ἀνάξεται

Κάλχας ὁ μάντις. τίς δὲ μάντις ἔστʼ ἀνήρ,

ὃς ὀλίγʼ ἀληθῆ, πολλὰ δὲ ψευδῆ λέγει

τυχών, ὅταν δὲ μὴ τύχῃ, διοίχεται;

οὐ τῶν γάμων ἕκατι — μυρίαι κόραι

θηρῶσι λέκτρον τοὐμόν — εἴρηται τόδε·

ἀλλʼ ὕβριν ἐς ἡμᾶς ὕβρισʼ Ἀγαμέμνων ἄναξ.

χρῆν δʼ αὐτὸν αἰτεῖν τοὐμὸν ὄνομʼ ἐμοῦ πάρα,

θήραμα παιδός· ἡ Κλυταιμήστρα δʼ ἐμοὶ

μάλιστʼ ἐπείσθη θυγατέρʼ ἐκδοῦναι πόσει.

ἔδωκά τἂν Ἕλλησιν, εἰ πρὸς Ἴλιον

ἐν τῷδʼ ἔκαμνε νόστος· οὐκ ἠρνούμεθʼ ἂν

τὸ κοινὸν αὔξειν ὧν μέτʼ ἐστρατευόμην.

νῦν δʼ οὐδέν εἰμι, παρὰ δὲ τοῖς στρατηλάταις

ἐν εὐμαρεῖ με δρᾶν τε καὶ μὴ δρᾶν κακῶς.

τάχʼ εἴσεται σίδηρος, ὃν πρὶν ἐς Φρύγας

ἐλθεῖν, φόνου κηλῖσιν αἵματι χρανῶ,

εἴ τίς με τὴν σὴν θυγατέρʼ ἐξαιρήσεται.

ἀλλʼ ἡσύχαζε· θεὸς ἐγὼ πέφηνά σοι

μέγιστος, οὐκ ὤν· ἀλλʼ ὅμως γενήσομαι.

ἔλεξας, ὦ παῖ Πηλέως, σοῦ τʼ ἄξια

καὶ τῆς ἐναλίας δαίμονος, σεμνῆς θεοῦ.

φεῦ·

πῶς ἄν σʼ ἐπαινέσαιμι μὴ λίαν λόγοις,

μηδʼ ἐνδεὴς τοῦδʼ ἀπολέσαιμι τὴν χάριν;

αἰνούμενοι γὰρ οἱ ἀγαθοὶ τρόπον τινὰ

μισοῦσι τοὺς αἰνοῦντας, ἢν αἰνῶσʼ ἄγαν.

αἰσχύνομαι δὲ παραφέρουσʼ οἰκτροὺς λόγους,

ἰδίᾳ νοσοῦσα· σὺ δʼ ἄνοσος κακῶν ἐμῶν.

ἀλλʼ οὖν ἔχει τοι σχῆμα, κἂν ἄπωθεν ᾖ

ἀνὴρ ὁ χρηστός, δυστυχοῦντας ὠφελεῖν.

οἴκτιρε δʼ ἡμᾶς· οἰκτρὰ γὰρ πεπόνθαμεν·

ἣ πρῶτα μέν σε γαμβρὸν οἰηθεῖσʼ ἔχειν,

κενὴν κατέσχον ἐλπίδʼ· εἶτά σοι τάχα

ὄρνις γένοιτʼ ἂν τοῖσι μέλλουσιν γάμοις

θανοῦσʼ ἐμὴ παῖς, ὅ σε φυλάξασθαι χρεών.

ἀλλʼ εὖ μὲν ἀρχὰς εἶπας, εὖ δὲ καὶ τέλη·

σοῦ γὰρ θέλοντος παῖς ἐμὴ σωθήσεται.

βούλῃ νιν ἱκέτιν σὸν περιπτύξαι γόνυ;

ἀπαρθένευτα μὲν τάδʼ· εἰ δέ σοι δοκεῖ,

ἥξει, διʼ αἰδοῦς ὄμμʼ ἔχουσʼ ἐλεύθερον.

εἰ δʼ οὐ παρούσης ταὐτὰ τεύξομαι σέθεν,

μενέτω κατʼ οἴκους· σεμνὰ γὰρ σεμνύνεται.

ὅμως δʼ ὅσον γε δυνατὸν αἰδεῖσθαι χρεών.

σὺ μήτε σὴν παῖδʼ ἔξαγʼ ὄψιν εἰς ἐμήν,

μήτʼ εἰς ὄνειδος ἀμαθὲς ἔλθωμεν, γύναι·

στρατὸς γὰρ ἀθρόος, ἀργὸς ὢν τῶν οἴκοθεν,

λέσχας πονηρὰς καὶ κακοστόμους φιλεῖ.

πάντως δέ μʼ ἱκετεύοντέ θʼ ἥξετʼ εἰς ἴσον,

εἴ τʼ ἀνικέτευτος· εἷς ἐμοὶ γάρ ἐστʼ ἀγὼν

μέγιστος ὑμᾶς ἐξαπαλλάξαι κακῶν.

ὡς ἕν γʼ ἀκούσασʼ ἴσθι, μὴ ψευδῶς μʼ ἐρεῖν·

ψευδῆ λέγων δὲ καὶ μάτην ἐγκερτομῶν,

θάνοιμι· μὴ θάνοιμι δʼ, ἢν σῴσω κόρην.

ὄναιο συνεχῶς δυστυχοῦντας ὠφελῶν.

ἄκουε δή νυν, ἵνα τὸ πρᾶγμʼ ἔχῃ καλῶς.

τί τοῦτʼ ἔλεξας; ὡς ἀκουστέον γέ σου.

πειθώμεθʼ αὖτις πατέρα βέλτιον φρονεῖν.

κακός τίς ἐστι καὶ λίαν ταρβεῖ στρατόν.

ἀλλʼ οἱ λόγοι γε καταπαλαίουσιν λόγους.

ψυχρὰ μὲν ἐλπίς· ὅ τι δὲ χρή με δρᾶν φράσον.

ἱκέτευʼ ἐκεῖνον πρῶτα μὴ κτείνειν τέκνα·

ἢν δʼ ἀντιβαίνῃ, πρὸς ἐμέ σοι πορευτέον.

ᾗ γὰρ τὸ χρῇζον ἐπίθετʼ, οὐ τοὐμὸν χρεὼν

χωρεῖν· ἔχει γὰρ αὐτὸ τὴν σωτηρίαν.

κἀγώ τʼ ἀμείνων πρὸς φίλον γενήσομαι,

στρατός τʼ ἂν οὐ μέμψαιτό μʼ, εἰ τὰ πράγματα

λελογισμένως πράσσοιμι μᾶλλον ἢ σθένει.

καλῶς δὲ κρανθέντων καὶ πρὸς ἡδονὴν φίλοις

σοί τʼ ἂν γένοιτο κἂν ἐμοῦ χωρὶς τάδε.

ὡς σώφρονʼ εἶπας. δραστέον δʼ ἅ σοι δοκεῖ.

ἢν δʼ αὖ τι μὴ πράσσωμεν ὧν ἐγὼ θέλω,

ποῦ σʼ αὖθις ὀψόμεσθα, ποῦ; χρή μʼ ἀθλίαν

ἐλθοῦσαν εὑρεῖν σὴν χέρʼ ἐπίκουρον κακῶν;

ἡμεῖς σε φύλακες οὗ χρεὼν φυλάξομεν,

μή τίς σʼ ἴδῃ στείχουσαν ἐπτοημένην

Δαναῶν διʼ ὄχλου· μηδὲ πατρῷον δόμον

αἴσχυνʼ· ὁ γάρ τοι Τυνδάρεως οὐκ ἄξιος

κακῶς ἀκούειν· ἐν γὰρ Ἕλλησιν μέγας.

ἔστιν τάδʼ· ἄρχε· σοί με δουλεύειν χρεών.

εἰ δʼ εἰσὶ θεοί, δίκαιος ὢν ἀνὴρ θεῶν

ἐσθλῶν κυρήσεις· εἰ δὲ μή, τί δεῖ πονεῖν;

τίνʼ ἄρʼ Ὑμέναιος διὰ λωτοῦ Λίβυος

μετά τε φιλοχόρου κιθάρας

συρίγγων θʼ ὑπὸ καλαμοεσ-

σᾶν ἔστασεν ἰαχάν,

ὅτʼ ἀνὰ Πήλιον αἱ καλλιπλόκαμοι

δαιτὶ θεῶν ἔνι Πιερίδες

χρυσεοσάνδαλον ἴχνος

ἐν γᾷ κρούουσαι

Πηλέως ἐς γάμον ἦλθον,

μελῳδοῖς Θέτιν ἀχήμασι τόν τʼ Αἰακίδαν,

Κενταύρων ἐν ὄρεσι κλέουσαι

Πηλιάδα καθʼ ὕλαν.

ὁ δὲ Δαρδανίδας, Διὸς

λέκτρων τρύφημα φίλον,

χρυσέοισιν ἄφυσσε λοιβὰν

ἐν κρατήρων γυάλοις,

ὁ Φρύγιος Γανυμήδης.

παρὰ δὲ λευκοφαῆ ψάμαθον

εἱλισσόμεναι κύκλια

πεντήκοντα κόραι γάμους

Νηρέως ἐχόρευσαν.

ἀνὰ δʼ ἐλάταισι στεφανώδει τε χλόᾳ

θίασος ἔμολεν ἱπποβάτας

Κενταύρων ἐπὶ δαῖτα τὰν

θεῶν κρατῆρά τε Βάκχου.

μέγα δʼ ἀνέκλαγον· Ὦ Νηρηὶ κόρα,

παῖδα σὲ Θεσσαλίᾳ μέγα φῶς

μάντις ὁ φοιβάδα μοῦσαν

εἰδὼς γεννάσειν

Χείρων ἐξονόμαζεν,

ὃς ἥξει χθόνα λογχήρεσι σὺν Μυρμιδόνων

ἀσπισταῖς Πριάμοιο κλεινὰν

γαῖαν ἐκπυρώσων,

περὶ σώματι χρυσέων

ὅπλων Ἡφαιστοπόνων

κεκορυθμένος ἔνδυτʼ, ἐκ θεᾶς

ματρὸς δωρήματʼ ἔχων

Θέτιδος, ἅ νιν ἔτικτεν.

μακάριον τότε δαίμονες

τᾶς εὐπάτριδος γάμον

Νηρῄδων ἔθεσαν πρώτας

Πηλέως θʼ ὑμεναίους.

—σὲ δʼ ἐπὶ κάρα στέψουσι καλλικόμαν

πλόκαμον Ἀργεῖοι, βαλιὰν

ὥστε πετραίων ἀπʼ ἄντρων

ἐλθοῦσαν ὀρέων

μόσχον ἀκήρατον, βρότειον

αἱμάσσοντες λαιμόν·

οὐ σύριγγι τραφεῖσαν οὐδʼ

ἐν ῥοιβδήσεσι βουκόλων,

παρὰ δὲ ματέρι νυμφοκόμον

Ἰναχίδαις γάμον.

ποῦ τὸ τᾶς Αἰδοῦς

ἢ τὸ τᾶς Ἀρετᾶς ἔχει

σθένειν τι πρόσωπον,

ὁπότε τὸ μὲν ἄσεπτον ἔχει

δύνασιν, ἁ δʼ Ἀρετὰ κατόπι-

σθεν θνατοῖς ἀμελεῖται,

Ἀνομία δὲ νόμων κρατεῖ,

καὶ μὴ κοινὸς ἀγὼν βροτοῖς

μή τις θεῶν φθόνος ἔλθῃ;

ἐξῆλθον οἴκων προσκοπουμένη πόσιν,

χρόνιον ἀπόντα κἀκλελοιπότα στέγας.

ἐν δακρύοισι δʼ ἡ τάλαινα παῖς ἐμή,

πολλὰς ἱεῖσα μεταβολὰς ὀδυρμάτων,

θάνατον ἀκούσασʼ, ὃν πατὴρ βουλεύεται.

μνήμην δʼ ἄρʼ εἶχον πλησίον βεβηκότος

Ἀγαμέμνονος τοῦδʼ, ὃς ἐπὶ τοῖς αὑτοῦ τέκνοις

ἀνόσια πράσσων αὐτίχʼ εὑρεθήσεται.

Λήδας γένεθλον, ἐν καλῷ σʼ ἔξω δόμων

ηὕρηχʼ, ἵνʼ εἴπω παρθένου χωρὶς λόγους

οὓς οὐκ ἀκούειν τὰς γαμουμένας πρέπει.

τί δʼ ἔστιν, οὗ σοι καιρὸς ἀντιλάζυται;

ἔκπεμπε παῖδα δωμάτων πατρὸς μέτα·

ὡς χέρνιβες πάρεισιν εὐτρεπισμέναι,

προχύται τε βάλλειν πῦρ καθάρσιον χεροῖν,

μόσχοι τε, πρὸ γάμων ἃς θεᾷ πεσεῖν χρεών.

Ἀρτέμιδι, μέλανος αἵματος φυσήματα.

τοῖς ὀνόμασιν μὲν εὖ λέγεις, τὰ δʼ ἔργα σου

οὐκ οἶδʼ ὅπως χρή μʼ ὀνομάσασαν εὖ λέγειν.

χώρει δέ, θύγατερ, ἐκτός — οἶσθα γὰρ πατρὸς

πάντως ἃ μέλλει — χὑπὸ τοῖς πέπλοις ἄγε

λαβοῦσʼ Ὀρέστην, σὸν κασίγνητον, τέκνον.

ἰδοὺ πάρεστιν ἥδε πειθαρχοῦσά σοι.

τὰ δʼ ἄλλʼ ἐγὼ πρὸ τῆσδε κἀμαυτῆς φράσω.

τέκνον, τί κλαίεις, οὐδʼ ἔθʼ ἡδέως ὁρᾷς,

ἐς γῆν δʼ ἐρείσασʼ ὄμμα πρόσθʼ ἔχεις πέπλους;

φεῦ·

τίνʼ ἂν λάβοιμι τῶν ἐμῶν ἀρχὴν κακῶν;

ἅπασι γὰρ πρώτοισι χρήσασθαι πάρα

κἀν ὑστάτοισι κἀν μέσοισι πανταχοῦ.

τί δʼ ἔστιν; ὥς μοι πάντες εἰς ἓν ἥκετε,

σύγχυσιν ἔχοντες καὶ ταραγμὸν ὀμμάτων.

εἴφʼ ἃν ἐρωτήσω σε γενναίως, πόσι.

οὐδὲν κελευσμοῦ δεῖ σʼ· ἐρωτᾶσθαι θέλω.

τὴν παῖδα τὴν σὴν τήν τʼ ἐμὴν μέλλεις κτενεῖν;

ἔα·

τλήμονά γʼ ἔλεξας, ὑπονοεῖς θʼ ἃ μή σε χρή.

ἔχʼ ἥσυχος.

κἀκεῖνό μοι τὸ πρῶτον ἀπόκριναι πάλιν.

σὺ δʼ, ἤν γʼ ἐρωτᾷς εἰκότʼ, εἰκότʼ ἂν κλύοις.

οὐκ ἄλλʼ ἐρωτῶ, καὶ σὺ μὴ λέγʼ ἄλλα μοι.

ὦ πότνια μοῖρα καὶ τύχη δαίμων τʼ ἐμός.

κἀμός γε καὶ τῆσδʼ, εἷς τριῶν δυσδαιμόνων.

τίνʼ ἠδίκησαι;

τοῦτʼ ἐμοῦ πεύθῃ πάρα;

ὁ νοῦς ὅδʼ αὐτὸς νοῦν ἔχων οὐ τυγχάνει.

ἀπωλόμεσθα. προδέδοται τὰ κρυπτά μου.

πάντʼ οἶδα, καὶ πεπύσμεθʼ ἃ σὺ μέλλεις με δρᾶν·

αὐτὸ δὲ τὸ σιγᾶν ὁμολογοῦντός ἐστί σου

καὶ τὸ στενάζειν· πολλὰ μὴ κάμῃς λέγων.

ἰδοὺ σιωπῶ· τὸ γὰρ ἀναίσχυντον τί δεῖ

ψευδῆ λέγοντα προσλαβεῖν τῇ συμφορᾷ;

ἄκουε δή νυν· ἀνακαλύψω γὰρ λόγους,

κοὐκέτι παρῳδοῖς χρησόμεσθʼ αἰνίγμασιν.

πρῶτον μέν, ἵνα σοι πρῶτα τοῦτʼ ὀνειδίσω,

ἔγημας ἄκουσάν με κἄλαβες βίᾳ,

τὸν πρόσθεν ἄνδρα Τάνταλον κατακτανών·

βρέφος τε τοὐμὸν σῷ προσούδισας πάλῳ,

μαστῶν βιαίως τῶν ἐμῶν ἀποσπάσας.

καὶ τὼ Διός σε παῖδʼ, ἐμὼ δὲ συγγόνω,

ἵπποισι μαρμαίροντʼ ἐπεστρατευσάτην·

πατὴρ δὲ πρέσβυς Τυνδάρεώς σʼ ἐρρύσατο

ἱκέτην γενόμενον, τἀμὰ δʼ ἔσχες αὖ λέχη.

οὗ σοι καταλλαχθεῖσα περὶ σὲ καὶ δόμους

συμμαρτυρήσεις ὡς ἄμεμπτος ἦ γυνή,

ἔς τʼ Ἀφροδίτην σωφρονοῦσα καὶ τὸ σὸν

μέλαθρον αὔξουσʼ, ὥστε σʼ εἰσιόντα τε

χαίρειν θύραζέ τʼ ἐξιόντʼ εὐδαιμονεῖν.

σπάνιον δὲ θήρευμʼ ἀνδρὶ τοιαύτην λαβεῖν

δάμαρτα· φλαύραν δʼ οὐ σπάνις γυναῖκʼ ἔχειν.

τίκτω δʼ ἐπὶ τρισὶ παρθένοισι παῖδά σοι

τόνδʼ, ὧν μιᾶς σὺ τλημόνως μʼ ἀποστερεῖς.

κἄν τίς σʼ ἔρηται τίνος ἕκατί νιν κτενεῖς,

λέξον, τί φήσεις; ἢ ʼμὲ χρὴ λέγειν τὰ σά;

Ἑλένην Μενέλεως ἵνα λάβῃ. καλὸν γένος ,

κακῆς γυναικὸς μισθὸν ἀποτεῖσαι τέκνα.

τἄχθιστα τοῖσι φιλτάτοις ὠνούμεθα.

ἄγʼ, εἰ στρατεύσῃ καταλιπών μʼ ἐν δώμασιν,

κἀκεῖ γενήσῃ διὰ μακρᾶς ἀπουσίας,

τίνʼ ἐν δόμοις με καρδίαν ἕξειν δοκεῖς;

ὅταν θρόνους τῆσδʼ εἰσίδω πάντας κενούς,

κενοὺς δὲ παρθενῶνας, ἐπὶ δὲ δακρύοις

μόνη κάθωμαι, τήνδε θρηνῳδοῦσʼ ἀεί·

Ἀπώλεσέν σʼ, ὦ τέκνον, ὁ φυτεύσας πατήρ,

αὐτὸς κτανών, οὐκ ἄλλος οὐδʼ ἄλλῃ χερί,

τοιόνδε νόστον καταλιπὼν πρὸς τοὺς δόμους.

ἐπεὶ βραχείας προφάσεως ἔδει μόνον,

ἐφʼ ᾗ σʼ ἐγὼ καὶ παῖδες αἱ λελειμμέναι

δεξόμεθα δέξιν ἥν σε δέξασθαι χρεών.

μὴ δῆτα πρὸς θεῶν μήτʼ ἀναγκάσῃς ἐμὲ

κακὴν γενέσθαι περὶ σέ, μήτʼ αὐτὸς γένῃ.

εἶἑν·

θύσεις δὲ παῖδʼ, ἔνθα τίνας εὐχὰς ἐρεῖς;

τί σοι κατεύξῃ τἀγαθόν, σφάζων τέκνον;

νόστον πονηρόν, οἴκοθέν γʼ αἰσχρῶς ἰών;

ἀλλʼ ἐμὲ δίκαιον ἀγαθὸν εὔχεσθαί τί σοι;

οὔ τἄρʼ ἀσυνέτους τοὺς θεοὺς ἡγοίμεθʼ ἄν,

εἰ τοῖσιν αὐθένταισιν εὖ φρονήσομεν;

ἥκων δʼ ἂν Ἄργος προσπέσοις τέκνοισι σοῖς;

ἀλλʼ οὐ θέμις σοι. τίς δὲ καὶ προσβλέψεται

παίδων σʼ, ἵνʼ αὐτῶν προσέμενος κτάνῃς τινά;

ταῦτʼ ἦλθες ἤδη διὰ λόγων, ἢ σκῆπτρά σοι

μόνον διαφέρειν καὶ στρατηλατεῖν μέλει;

ὃν χρῆν δίκαιον λόγον ἐν Ἀργείοις λέγειν·

Βούλεσθʼ, Ἀχαιοί, πλεῖν Φρυγῶν ἐπὶ χθόνα;

κλῆρον τίθεσθε παῖδʼ ὅτου θανεῖν χρεών.

ἐν ἴσῳ γὰρ ἦν τόδʼ, ἀλλὰ μὴ σὲ ἐξαίρετον

σφάγιον παρασχεῖν Δαναΐδαισι παῖδα σήν,

ἢ Μενέλεων πρὸ μητρὸς Ἑρμιόνην κτανεῖν,

οὗπερ τὸ πρᾶγμʼ ἦν. νῦν δʼ ἐγὼ μὲν ἡ τὸ σὸν

σῴζουσα λέκτρον παιδὸς ἐστερήσομαι,

ἡ δʼ ἐξαμαρτοῦσʼ, ὑπότροφον νεάνιδα

Σπάρτῃ κομίζουσʼ, εὐτυχὴς γενήσεται.

τούτων ἄμειψαί μʼ εἴ τι μὴ καλῶς λέγω·

εἰ δʼ εὖ λέλεκται, νῶι μὴ δή γε κτάνῃς

τὴν σήν τε κἀμὴν παῖδα, καὶ σώφρων ἔσῃ.

πιθοῦ. τὸ γάρ τοι τέκνα συνσῴζειν καλόν,

Ἀγάμεμνον· οὐδεὶς πρὸς τάδʼ ἀντερεῖ βροτῶν.

εἰ μὲν τὸν Ὀρφέως εἶχον, ὦ πάτερ, λόγον,

πείθειν ἐπᾴδουσʼ, ὥσθʼ ὁμαρτεῖν μοι πέτρας,

κηλεῖν τε τοῖς λόγοισιν οὓς ἐβουλόμην,

ἐνταῦθʼ ἂν ἦλθον· νῦν δέ, τἀπʼ ἐμοῦ σοφά,

δάκρυα παρέξω· ταῦτα γὰρ δυναίμεθʼ ἄν.

ἱκετηρίαν δὲ γόνασιν ἐξάπτω σέθεν

τὸ σῶμα τοὐμόν, ὅπερ ἔτικτεν ἥδε σοι,

μή μʼ ἀπολέσῃς ἄωρον· ἡδὺ γὰρ τὸ φῶς

βλέπειν· τὰ δʼ ὑπὸ γῆς μή μʼ ἰδεῖν ἀναγκάσῃς.

πρώτη σʼ ἐκάλεσα πατέρα καὶ σὺ παῖδʼ ἐμέ·

πρώτη δὲ γόνασι σοῖσι σῶμα δοῦσʼ ἐμὸν

φίλας χάριτας ἔδωκα κἀντεδεξάμην.

λόγος δʼ ὁ μὲν σὸς ἦν ὅδʼ· Ἆρά σʼ, ὦ τέκνον,

εὐδαίμονʼ ἀνδρὸς ἐν δόμοισιν ὄψομαι,

ζῶσάν τε καὶ θάλλουσαν ἀξίως ἐμοῦ;

οὑμὸς δʼ ὅδʼ ἦν αὖ περὶ σὸν ἐξαρτωμένης

γένειον, οὗ νῦν ἀντιλάζυμαι χερί·

Τί δʼ ἆρʼ ἐγὼ σέ; πρέσβυν ἆρʼ ἐσδέξομαι

ἐμῶν φίλαισιν ὑποδοχαῖς δόμων, πάτερ,

πόνων τιθηνοὺς ἀποδιδοῦσά σοι τροφάς;

τούτων ἐγὼ μὲν τῶν λόγων μνήμην ἔχω,

σὺ δʼ ἐπιλέλησαι, καί μʼ ἀποκτεῖναι θέλεις.

μή, πρός σε Πέλοπος καὶ πρὸς Ἀτρέως πατρὸς

καὶ τῆσδε μητρός, ἣ πρὶν ὠδίνουσʼ ἐμὲ

νῦν δευτέραν ὠδῖνα τήνδε λαμβάνει.

τί μοι μέτεστι τῶν Ἀλεξάνδρου γάμων

Ἑλένης τε; πόθεν ἦλθʼ ἐπʼ ὀλέθρῳ τὠμῷ, πάτερ;

βλέψον πρὸς ἡμᾶς, ὄμμα δὸς φίλημά τε,

ἵνʼ ἀλλὰ τοῦτο κατθανοῦσʼ ἔχω σέθεν

μνημεῖον, ἢν μὴ τοῖς ἐμοῖς πεισθῇς λόγοις.

ἀδελφέ, μικρὸς μὲν σύ γʼ ἐπίκουρος φίλοις,

ὅμως δὲ συνδάκρυσον, ἱκέτευσον πατρὸς

τὴν σὴν ἀδελφὴν μὴ θανεῖν· αἴσθημά τοι

κἀν νηπίοις γε τῶν κακῶν ἐγγίγνεται.

ἰδοὺ σιωπῶν λίσσεταί σʼ ὅδʼ, ὦ πάτερ.

ἀλλʼ αἴδεσαί με καὶ κατοίκτιρον βίου.

ναί, πρὸς γενείου σʼ ἀντόμεσθα δύο φίλω·

ὃ μὲν νεοσσός ἐστιν, ἣ δʼ ηὐξημένη.

ἓν συντεμοῦσα πάντα νικήσω λόγον·

τὸ φῶς τόδʼ ἀνθρώποισιν ἥδιστον βλέπειν,

τὰ νέρθε δʼ οὐδέν· μαίνεται δʼ ὃς εὔχεται

θανεῖν. κακῶς ζῆν κρεῖσσον ἢ καλῶς θανεῖν.

ὦ τλῆμον Ἑλένη, διὰ σὲ καὶ τοὺς σοὺς γάμους

ἀγὼν Ἀτρείδαις καὶ τέκνοις ἥκει μέγας.

ἐγὼ τά τʼ οἰκτρὰ συνετός εἰμι καὶ τὰ μή,

φιλῶ τʼ ἐμαυτοῦ τέκνα· μαινοίμην γὰρ ἄν.

δεινῶς δʼ ἔχει μοι ταῦτα τολμῆσαι, γύναι,

δεινῶς δὲ καὶ μή· τοῦτο γὰρ πρᾶξαί με δεῖ.

ὁρᾶθʼ ὅσον στράτευμα ναύφρακτον τόδε,

χαλκέων θʼ ὅπλων ἄνακτες Ἑλλήνων ὅσοι,

οἷς νόστος οὐκ ἔστʼ Ἰλίου πύργους ἔπι,

εἰ μή σε θύσω, μάντις ὡς Κάλχας λέγει,

οὐδʼ ἔστι Τροίας ἐξελεῖν κλεινὸν βάθρον.

μέμηνε δʼ Ἀφροδίτη τις Ἑλλήνων στρατῷ

πλεῖν ὡς τάχιστα βαρβάρων ἐπὶ χθόνα,

παῦσαί τε λέκτρων ἁρπαγὰς Ἑλληνικῶν·

οἳ τὰς ἐν Ἄργει παρθένους κτενοῦσί μου

ὑμᾶς τε κἀμέ, θέσφατʼ εἰ λύσω θεᾶς.

οὐ Μενέλεώς με καταδεδούλωται, τέκνον,

οὐδʼ ἐπὶ τὸ κείνου βουλόμενον ἐλήλυθα,

ἀλλʼ Ἑλλάς, ᾗ δεῖ, κἂν θέλω κἂν μὴ θέλω,

θῦσαί σε· τούτου δʼ ἥσσονες καθέσταμεν.

ἐλευθέραν γὰρ δεῖ νιν ὅσον ἐν σοί, τέκνον,

κἀμοὶ γενέσθαι, μηδὲ βαρβάροις ὕπο

Ἕλληνας ὄντας λέκτρα συλᾶσθαι βίᾳ.

ὦ τέκνον, ὦ ξέναι,

οἲ ʼγὼ θανάτου τοῦ σοῦ μελέα.

φεύγει σε πατὴρ Ἅιδῃ παραδούς.

οἲ ʼγώ, μᾶτερ· ταὐτὸν τόδε γὰρ

μέλος εἰς ἄμφω πέπτωκε τύχης,

κοὐκέτι μοι φῶς

οὐδʼ ἀελίου τόδε φέγγος.

ἰὼ ἰώ.

νιφόβολον Φρυγῶν νάπος Ἴδας τʼ ὄρεα,

Πρίαμος ὅθι ποτὲ βρέφος ἁπαλὸν ἔβαλε

ματέρος ἀποπρὸ νοσφίσας ἐπὶ μόρῳ

θανατόεντι Πάριν, ὃς Ἰδαῖος Ἰ-

δαῖος ἐλέγετʼ ἐλέγετʼ ἐν Φρυγῶν πόλει,

μή ποτʼ ὤφελες τὸν ἀμφὶ

βουσὶ βουκόλον τραφέντʼ

Ἀλέξανδρον οἰκίσαι

ἀμφὶ τὸ λευκὸν ὕδωρ, ὅθι κρῆναι

Νυμφᾶν κεῖνται

λειμών τʼ ἔρνεσι θάλλων

χλωροῖς καὶ ῥοδόεντʼ

ἄνθεʼ ὑακίνθινά τε θεαῖς δρέπειν· ἔνθα ποτὲ

Παλλὰς ἔμολε καὶ δολιόφρων Κύπρις

Ἥρα θʼ Ἑρμᾶς θʼ, ὁ Διὸς ἄγγελος,

ἃ μὲν ἐπὶ πόθῳ τρυφῶσα

Κύπρις, ἃ δὲ δορὶ Παλλάς,

Ἥρα τε Διὸς ἄνακτος

εὐναῖσι βασιλίσιν,

κρίσιν ἐπὶ στυγνὰν ἔριν τε

καλλονᾶς, ἐμοὶ δὲ θάνατον —

ὄνομα μὲν φέροντα Δαναΐ-

δαισιν, ὦ κόραι, πρόθυμα δʼ

ἔλαβεν Ἄρτεμις πρὸς Ἴλιον.

ὁ δὲ τεκών με τὰν τάλαιναν,

ὦ μᾶτερ ὦ μᾶτερ,

οἴχεται προδοὺς ἔρημον.

ὦ δυστάλαινʼ ἐγώ, πικρὰν

πικρὰν ἰδοῦσα δυσελέναν,

φονεύομαι διόλλυμαι

σφαγαῖσιν ἀνοσίοισιν ἀνοσίου πατρός.

μή μοι ναῶν χαλκεμβολάδων

πρύμνας ἅδʼ Αὐλὶς δέξασθαι

τούσδʼ εἰς ὅρμους ἐς Τροίαν

ὤφελεν ἐλάταν πομπαίαν,

μηδʼ ἀνταίαν Εὐρίπῳ

πνεῦσαι πομπὰν Ζεύς, μειλίσσων

αὔραν ἄλλοις ἄλλαν θνατῶν

λαίφεσι χαίρειν,

τοῖσι δὲ λύπαν, τοῖσι δʼ ἀνάγκαν,

τοῖς δʼ ἐξορμᾶν, τοῖς δὲ στέλλειν,

τοῖσι δὲ μέλλειν.

ἦ πολύμοχθον ἄρʼ ἦν γένος, ἦ πολύμοχθον

ἁμερίων, τὸ χρεὼν δέ τι δύσποτμον

ἀνδράσιν ἀνευρεῖν.

ἰὼ ἰώ,

μεγάλα πάθεα, μεγάλα δʼ ἄχεα

Δαναΐδαις τιθεῖσα Τυνδαρὶς κόρα.

ἐγὼ μὲν οἰκτίρω σε συμφορᾶς κακῆς

τυχοῦσαν, οἵας μήποτʼ ὤφελες τυχεῖν.

ὦ τεκοῦσα μῆτερ, ἀνδρῶν ὄχλον εἰσορῶ πέλας.

τόν τε τῆς θεᾶς παῖδα, τέκνον, ᾧ σὺ δεῦρʼ ἐλήλυθας.

διαχαλᾶτέ μοι μέλαθρα, δμῶες, ὡς κρύψω δέμας.

τί δὲ τέκνον, φεύγεις;

Ἀχιλλέα τόνδʼ ἰδεῖν αἰσχύνομαι.

ὡς τί δή;

τὸ δυστυχές μοι τῶν γάμων αἰδῶ φέρει.

οὐκ ἐν ἁβρότητι κεῖσαι πρὸς τὰ νῦν πεπτωκότα.

ἀλλὰ μίμνʼ· οὐ σεμνότητος ἔργον, ἢν ὀνώμεθα.

ὦ γύναι τάλαινα, Λήδας θύγατερ—

οὐ ψευδῆ θροεῖς.

δείνʼ ἐν Ἀργείοις βοᾶται—

τίνα βοήν; σήμαινέ μοι.

ἀμφὶ σῆς παιδός—

πονηρὸν εἶπας οἰωνὸν λόγον.

ὡς χρεὼν σφάξαι νιν.

οὐδεὶς τοῖσδʼ ἐναντίον λέγει;

ἐς θόρυβον ἐγώ τι καὐτὸς ἤλυθον—

τίνʼ, ὦ ξένε;

σῶμα λευσθῆναι πέτροισι.

μῶν κόρην σῴζων ἐμήν;

αὐτὸ τοῦτο.

τίς δʼ ἂν ἔτλη τοῦ σώματος τοῦ σοῦ θιγεῖν;

πάντες Ἕλληνες.

στρατὸς δὲ Μυρμιδὼν οὔ σοι παρῆν;

πρῶτος ἦν ἐκεῖνος ἐχθρός.

διʼ ἄρʼ ὀλώλαμεν, τέκνον.

οἵ με τὸν γάμων ἀπεκάλουν ἥσσονα.

ἀπεκρίνω δὲ τί;

τὴν ἐμὴν μέλλουσαν εὐνὴν μὴ κτανεῖν—

δίκαια γάρ.

ἣν ἐφήμισεν πατήρ μοι.

καὶ Ἀργόθεν γʼ ἐπέμψατο.

ἀλλʼ ἐνικώμην κεκραγμοῦ.

τὸ πολὺ γὰρ δεινὸν κακόν.

ἀλλʼ ὅμως ἀρήξομέν σοι.

καὶ μαχῇ πολλοῖσιν εἷς;

εἰσορᾷς τεύχη φέροντας τούσδε;

ὄναιο τῶν φρενῶν.

ἀλλʼ ὀνησόμεσθα.

παῖς ἄρʼ οὐκέτι σφαγήσεται;

οὔκ, ἐμοῦ γʼ ἑκόντος.

ἥξει δʼ ὅστις ἅψεται κόρης;

μυρίοι γʼ, ἄξει δʼ Ὀδυσσεύς.

ἆρʼ ὁ Σισύφου γόνος;

αὐτὸς οὗτος.

ἴδια πράσσων, ἢ στρατοῦ ταχθεὶς ὕπο;

αἱρεθεὶς ἑκών.

πονηράν γʼ αἵρεσιν, μιαιφονεῖν.

ἀλλʼ ἐγὼ σχήσω νιν.

ἄξει δʼ οὐχ ἑκοῦσαν ἁρπάσας;

δηλαδὴ ξανθῆς ἐθείρας.

ἐμὲ δὲ δρᾶν τί χρὴ τότε;

ἀντέχου θυγατρός.

ὡς τοῦδʼ εἵνεκʼ οὐ σφαγήσεται.

ἀλλὰ μὴν ἐς τοῦτό γʼ ἥξει.

μῆτερ, εἰσακούσατε

τῶν ἐμῶν λόγων· μάτην γάρ σʼ εἰσορῶ θυμουμένην

σῷ πόσει· τὰ δʼ ἀδύναθʼ ἡμῖν καρτερεῖν οὐ ῥᾴδιον.

τὸν μὲν οὖν ξένον δίκαιον αἰνέσαι προθυμίας·

ἀλλὰ καὶ σὲ τοῦθʼ ὁρᾶν χρή, μὴ διαβληθῇ στρατῷ,

καὶ πλέον πράξωμεν οὐδέν, ὅδε δὲ συμφορᾶς τύχῃ.

οἷα δʼ εἰσῆλθέν μʼ, ἄκουσον, μῆτερ, ἐννοουμένην·

κατθανεῖν μέν μοι δέδοκται· τοῦτο δʼ αὐτὸ βούλομαι

εὐκλεῶς πρᾶξαι, παρεῖσά γʼ ἐκποδὼν τὸ δυσγενές.

δεῦρο δὴ σκέψαι μεθʼ ἡμῶν, μῆτερ, ὡς καλῶς λέγω·

εἰς ἔμʼ Ἑλλὰς ἡ μεγίστη πᾶσα νῦν ἀποβλέπει,

κἀν ἐμοὶ πορθμός τε ναῶν καὶ Φρυγῶν κατασκαφαὶ

τάς τε μελλούσας γυναῖκας, ἤν τι δρῶσι βάρβαροι,

μηκέθʼ ἁρπάζειν ἐᾶν τούσδʼ ὀλβίας ἐξ Ἑλλάδος,

τὸν Ἑλένης τείσαντας ὄλεθρον, ἣν ἀν ήρπασεν Πάρις.

ταῦτα πάντα κατθανοῦσα ῥύσομαι, καί μου κλέος,

Ἑλλάδʼ ὡς ἠλευθέρωσα, μακάριον γενήσεται.

καὶ γὰρ οὐδέ τοί τι λίαν ἐμὲ φιλοψυχεῖν χρεών·

πᾶσι γάρ μʼ Ἕλλησι κοινὸν ἔτεκες, οὐχὶ σοὶ μόνῃ.

ἀλλὰ μυρίοι μὲν ἄνδρες ἀσπίσιν πεφραγμένοι,

μυρίοι δʼ ἐρέτμʼ ἔχοντες, πατρίδος ἠδικημένης,

δρᾶν τι τολμήσουσιν ἐχθροὺς χὑπὲρ Ἑλλάδος θανεῖν,

ἡ δʼ ἐμὴ ψυχὴ μίʼ οὖσα πάντα κωλύσει τάδε;

τί τὸ δίκαιον τοῦτό γε; ἆρʼ ἔχοιμʼ ἂν ἀντειπεῖν ἔπος;

κἀπʼ ἐκεῖνʼ ἔλθωμεν· οὐ δεῖ τόνδε διὰ μάχης μολεῖν

πᾶσιν Ἀργείοις γυναικὸς εἵνεκʼ οὐδὲ κατθανεῖν.

εἷς γʼ ἀνὴρ κρείσσων γυναικῶν μυρίων ὁρᾶν φάος.

εἰ βεβούληται δὲ σῶμα τοὐμὸν Ἄρτεμις λαβεῖν,

ἐμποδὼν γενήσομαι ʼγὼ θνητὸς οὖσα τῇ θεῷ;

ἀλλʼ ἀμήχανον· δίδωμι σῶμα τοὐμὸν Ἑλλάδι.

θύετʼ, ἐκπορθεῖτε Τροίαν. ταῦτα γὰρ μνημεῖά μου

διὰ μακροῦ, καὶ παῖδες οὗτοι καὶ γάμοι καὶ δόξʼ ἐμή.

βαρβάρων δʼ Ἕλληνας ἄρχειν εἰκός, ἀλλʼ οὐ βαρβάρους,

μῆτερ, Ἑλλήνων· τὸ μὲν γὰρ δοῦλον, οἳ δʼ ἐλεύθεροι.

τὸ μὲν σόν, ὦ νεᾶνι, γενναίως ἔχει·

τὸ τῆς τύχης δὲ καὶ τὸ τῆς θεοῦ νοσεῖ.

Ἀγαμέμνονος παῖ, μακάριόν μέ τις θεῶν

ἔμελλε θήσειν, εἰ τύχοιμι σῶν γάμων.

ζηλῶ δὲ σοῦ μὲν Ἑλλάδʼ, Ἑλλάδος δὲ σέ.

εὖ γὰρ τόδʼ εἶπας ἀξίως τε πατρίδος·

τὸ θεομαχεῖν γὰρ ἀπολιποῦσʼ, ὅ σου κρατεῖ,

ἐξελογίσω τὰ χρηστὰ τἀναγκαῖά τε.

μᾶλλον δὲ λέκτρων σῶν πόθος μʼ ἐσέρχεται

ἐς τὴν φύσιν βλέψαντα· γενναία γὰρ εἶ.

ὅρα δʼ· ἐγὼ γὰρ βούλομαί σʼ εὐεργετεῖν

λαβεῖν τʼ ἐς οἴκους· ἄχθομαί τʼ, ἴστω Θέτις,

εἰ μή σε σώσω Δαναΐδαισι διὰ μάχης

ἐλθών. ἄθρησον· ὁ θάνατος δεινὸν κακόν.

λέγω τάδʼ οὐδὲν οὐδένʼ εὐλαβουμένη.

ἡ Τυνδαρὶς παῖς διὰ τὸ σῶμʼ ἀρκεῖ μάχας

ἀνδρῶν τιθεῖσα καὶ φόνους· σὺ δʼ, ὦ ξένε,

μὴ θνῇσκε διʼ ἐμὲ μηδʼ ἀποκτείνῃς τινά,

ἔα δὲ σῷσαί μʼ Ἑλλάδʼ, ἢν δυνώμεθα.

ὦ λῆμʼ ἄριστον, οὐκ ἔχω πρὸς τοῦτʼ ἔτι

λέγειν, ἐπεί σοι τάδε δοκεῖ· γενναῖα γὰρ

φρονεῖς· τί γὰρ τἀληθὲς οὐκ εἴποι τις ἄν;

ὅμως δʼ, ἴσως γὰρ κἂν μεταγνοίης τάδε,

ὡς οὖν ἂν εἰδῇς τἀπʼ ἐμοῦ λελεγμένα,

ἐλθὼν τάδʼ ὅπλα θήσομαι βωμοῦ πέλας,

ὡς οὐκ ἐάσων σʼ ἀλλὰ κωλύσων θανεῖν.

χρήσῃ δὲ καὶ σὺ τοῖς ἐμοῖς λόγοις τάχα,

ὅταν πέλας σῆς φάσγανον δέρης ἴδῃς.

οὔκουν ἐάσω σʼ ἀφροσύνῃ τῇ σῇ θανεῖν·

ἐλθὼν δὲ σὺν ὅπλοις τοῖσδε πρὸς ναὸν θεᾶς

καραδοκήσω σὴν ἐκεῖ παρουσίαν.

μῆτερ, τί σιγῇ δακρύοις τέγγεις κόρας;

ἔχω τάλαινα πρόφασιν ὥστʼ ἀλγεῖν φρένα.

παῦσαι· ʼμὲ μὴ κάκιζε· τάδε δέ μοι πιθοῦ.

λέγʼ· ὡς παρʼ ἡμῶν οὐδὲν ἀδικήσῃ, τέκνον.

μήτʼ οὖν γε τὸν σὸν πλόκαμον ἐκτέμῃς τριχός,

μήτʼ ἀμφὶ σῶμα μέλανας ἀμπίσχῃ πέπλους.

τί δὴ τόδʼ εἶπας, τέκνον; ἀπολέσασά σε;

οὐ σύ γε· σέσῳσμαι, κατʼ ἐμὲ δʼ εὐκλεὴς ἔσῃ.

πῶς εἶπας; οὐ πενθεῖν με σὴν ψυχὴν χρεών;

ἥκιστʼ, ἐπεί μοι τύμβος οὐ χωσθήσεται.

τί δαί; τὸ θνῄσκειν, οὐ τάφος, νομίζεται.

βωμὸς θεᾶς μοι μνῆμα τῆς Διὸς κόρης.

ἀλλʼ, ὦ τέκνον, σοὶ πείσομαι· λέγεις γὰρ εὖ.

ὡς εὐτυχοῦσά γʼ Ἑλλάδος τʼ εὐεργέτις.

τί δὴ κασιγνήταισιν ἀγγελῶ σέθεν;

μηδʼ ἀμφὶ κείναις μέλανας ἐξάψῃ πέπλους.

εἴπω δὲ παρὰ σοῦ φίλον ἔπος τι παρθένοις;

χαίρειν γε. Ὀρέστην τʼ ἔκτρεφʼ ἄνδρα τόνδε μοι.

προσέλκυσαί νιν ὕστατον θεωμένη.

ὦ φίλτατʼ, ἐπεκούρησας ὅσον εἶχες φίλοις.

ἔσθʼ ὅ τι κατʼ Ἄργος δρῶσά σοι χάριν φέρω;

πατέρα τὸν ἀμὸν μὴ στύγει, πόσιν γε σόν.

δεινοὺς ἀγῶνας διὰ σὲ δεῖ κεῖνον δραμεῖν.

ἄκων μʼ ὑπὲρ γῆς Ἑλλάδος διώλεσεν.

δόλῳ δʼ, ἀγεννῶς Ἀτρέως τʼ οὐκ ἀξίως.

τίς μʼ εἶσιν ἄξων πρὶν σπαράσσεσθαι κόμης;

ἐγώ, μετά γε σοῦ—

μὴ σύ γʼ· οὐ καλῶς λέγεις.

πέπλων ἐχομένη σῶν.

ἐμοί, μῆτερ, πιθοῦ·

μένʼ· ὡς ἐμοί τε σοί τε κάλλιον τόδε.

πατρὸς δʼ ὀπαδῶν τῶνδέ τίς με πεμπέτω

Ἀρτέμιδος ἐς λειμῶνʼ, ὅπου σφαγήσομαι.

ὦ τέκνον, οἴχῃ;

καὶ πάλιν γʼ οὐ μὴ μόλω.

λιποῦσα μητέρα;

ὡς ὁρᾷς γʼ, οὐκ ἀξίως.

σχές, μή με προλίπῃς.

οὐκ ἐῶ στάζειν δάκρυ.

ὑμεῖς δʼ ἐπευφημήσατʼ, ὦ νεάνιδες,

παιᾶνα τἠμῇ συμφορᾷ Διὸς κόρην

Ἄρτεμιν· ἴτω δὲ Δαναΐδαις εὐφημία.

κανᾶ δʼ ἐναρχέσθω τις, αἰθέσθω δὲ πῦρ

προχύταις καθαρσίοισι, καὶ πατὴρ ἐμὸς

ἐνδεξιούσθω βωμόν· ὡς σωτηρίαν

Ἕλλησι δώσουσʼ ἔρχομαι νικηφόρον.

ἄγετέ με τὰν Ἰλίου

καὶ Φρυγῶν ἑλέπτολιν.

στέφεα περίβολα δίδοτε, φέρετε

— πλόκαμος ὅδε καταστέφειν —

χερνίβων τε παγάς.

ἑλίσσετʼ ἀμφὶ ναὸν

ἀμφὶ βωμὸν Ἄρτεμιν,

τὰν ἄνασσαν Ἄρτεμιν,

τὰν μάκαιραν· ὡς ἐμοῖσιν, εἰ χρεών,

αἵμασι θύμασί τε

θέσφατʼ ἐξαλείψω.

ὦ πότνια πότνια μᾶτερ, οὐ δάκρυά γέ σοι

δώσομεν ἁμέτερα·

παρʼ ἱεροῖς γὰρ οὐ πρέπει.

ἰὼ ἰὼ νεάνιδες,

συνεπαείδετʼ Ἄρτεμιν

Χαλκίδος ἀντίπορον,

ἵνα τε δόρατα μέμονε δάϊʼ

ὄνομα διʼ ἐμὸν τᾶσδʼ Αὐλίδος

στενοπόροις ἐν ὅρμοις.

ἰὼ γᾶ μᾶτερ ὦ Πελασγία,

Μυκηναῖαί τʼ ἐμαὶ θεράπναι—

καλεῖς πόλισμα Περσέως,

Κυκλωπίων πόνον χερῶν;

ἐθρέψαθʼ Ἑλλάδι με φάος·

θανοῦσα δʼ οὐκ ἀναίνομαι.

κλέος γὰρ οὔ σε μὴ λίπῃ.

ἰὼ ἰώ.

λαμπαδοῦχος ἁμέρα

Διός τε φέγγος, ἕτερον ἕτερον

αἰῶνα καὶ μοῖραν οἰκήσομεν.

χαῖρέ μοι, φίλον φάος.

ἰὼ ἰώ.

ἴδεσθε τὰν Ἰλίου

καὶ Φρυγῶν ἑλέπτολιν

στείχουσαν, ἐπὶ κάρα στέφη

βαλουμέναν χερνίβων τε παγάς,

βωμόν γε δαίμονος θεᾶς

ῥανίσιν αἱματορρύτοις

χρανοῦσαν εὐφυῆ τε σώματος δέρην

σφαγεῖσαν. εὔδροσοι παγαὶ

πατρῷαι μένουσι χέρνιβές τέ σε

στρατός τʼ Ἀχαιῶν θέλων

Ἰλίου πόλιν μολεῖν.

ἀλλὰ τὰν Διὸς κόραν

κλῄσωμεν Ἄρτεμιν,

θεῶν ἄνασσαν, ὡς ἐπʼ εὐτυχεῖ πότμῳ.

ὦ πότνια, πότνια, θύμασιν βροτησίοις

χαρεῖσα, πέμψον ἐς Φρυγῶν

γαῖαν Ἑλλάνων στρατὸν

καὶ δολόεντα Τροίας ἕδη,

Ἀγαμέμνονά τε λόγχαις

Ἑλλάδι κλεινότατον στέφανον

δὸς ἀμφὶ κάρα ἑὸν

κλέος ἀείμνηστον ἀμφιθεῖναι.

ὦ Τυνδαρεία παῖ, Κλυταιμήστρα, δόμων

ἔξω πέρασον, ὡς κλύῃς ἐμῶν λόγων.

φθογγῆς κλύουσα δεῦρο σῆς ἀφικόμην,

ταρβοῦσα τλήμων κἀκπεπληγμένη φόβῳ·

μή μοί τινʼ ἄλλην ξυμφορὰν ἥκεις φέρων

πρὸς τῇ παρούσῃ;

σῆς μὲν οὖν παιδὸς πέρι

θαυμαστά σοι καὶ δεινὰ σημῆναι θέλω.

μὴ μέλλε τοίνυν, ἀλλὰ φράζʼ ὅσον τάχος.

ἀλλʼ, ὦ φίλη δέσποινα, πᾶν πεύσῃ σαφῶς.

λέξω δʼ ἀπʼ ἀρχῆς, ἤν τι μὴ σφαλεῖσά μου

γνώμη ταράξῃ γλῶσσαν ἐν λόγοις ἐμήν.

ἐπεὶ γὰρ ἱκόμεσθα τῆς Διὸς κόρης

Ἀρτέμιδος ἄλσος λείμακάς τʼ ἀνθεσφόρους,

ἵνʼ ἦν Ἀχαιῶν σύλλογος στρατεύματος,

σὴν παῖδʼ ἄγοντες, εὐθὺς Ἀργείων ὄχλος

ἠθροίζεθʼ. ὡς δʼ ἐσεῖδεν Ἀγαμέμνων ἄναξ

ἐπὶ σφαγὰς στείχουσαν εἰς ἄλσος κόρην,

ἀνεστέναξε, κἄμπαλιν στρέψας κάρα

δάκρυε, πρόσθεν ὀμμάτων πέπλον προθείς.

ἣ δὲ σταθεῖσα τῷ τεκόντι πλησίον

ἔλεξε τοιάδʼ· Ὦ πάτερ, πάρειμί σοι·

τοὐμὸν δὲ σῶμα τῆς ἐμῆς ὑπὲρ πάτρας

καὶ τῆς ἁπάσης Ἑλλάδος γαίας ὕπερ

θῦσαι δίδωμʼ ἑκοῦσα πρὸς βωμὸν θεᾶς

ἄγοντας, εἴπερ ἐστὶ θέσφατον τόδε.

καὶ τοὐπʼ ἔμʼ εὐτυχεῖτε· καὶ νικηφόρου

δώρου τύχοιτε πατρίδα τʼ ἐξίκοισθε γῆν.

πρὸς ταῦτα μὴ ψαύσῃ τις Ἀργείων ἐμοῦ·

σιγῇ παρέξω γὰρ δέρην εὐκαρδίως.

τοσαῦτʼ ἔλεξε· πᾶς δʼ ἐθάμβησεν κλύων

εὐψυχίαν τε κἀρετὴν τῆς παρθένου.

στὰς δʼ ἐν μέσῳ Ταλθύβιος, ᾧ τόδʼ ἦν μέλον,

εὐφημίαν ἀνεῖπε καὶ σιγὴν στρατῷ·

Κάλχας δʼ ὁ μάντις ἐς κανοῦν χρυσήλατον

ἔθηκεν ὀξὺ χειρὶ φάσγανον σπάσας

κολεῶν ἔσωθεν, κρᾶτά τʼ ἔστεψεν κόρης.

ὁ παῖς δʼ ὁ Πηλέως ἐν κύκλῳ βωμὸν θεᾶς

λαβὼν κανοῦν ἔβρεξε χέρνιβάς θʼ ὁμοῦ,

ἔλεξε δʼ· Ὦ παῖ Ζηνός, ὦ θηροκτόνε,

τὸ λαμπρὸν εἱλίσσουσʼ ἐν εὐφρόνῃ φάος,

δέξαι τὸ θῦμα τόδʼ ὅ γέ σοι δωρούμεθα

στρατός τʼ Ἀχαιῶν Ἀγαμέμνων ἄναξ θʼ ὁμοῦ,

ἄχραντον αἷμα καλλιπαρθένου δέρης,

καὶ δὸς γενέσθαι πλοῦν νεῶν ἀπήμονα

Τροίας τε πέργαμʼ ἐξελεῖν ἡμᾶς δορί.

ἐς γῆν δʼ Ἀτρεῖδαι πᾶς στρατός τʼ ἔστη βλέπων.

ἱερεὺς δὲ φάσγανον λαβὼν ἐπεύξατο,

λαιμόν τʼ ἐπεσκοπεῖθʼ, ἵνα πλήξειεν ἄν·

ἐμοὶ δέ τʼ ἄλγος οὐ μικρὸν εἰσῄει φρενί,

κἄστην νενευκώς· θαῦμα δʼ ἦν αἴφνης ὁρᾶν.

πληγῆς κτύπον γὰρ πᾶς τις ᾔσθετʼ ἂν σαφῶς,

τὴν παρθένον δʼ οὐκ εἶδεν οὗ γῆς εἰσέδυ.

βοᾷ δʼ ἱερεύς, ἅπας δʼ ἐπήχησε στρατός,

ἄελπτον εἰσιδόντες ἐκ θεῶν τινος

φάσμʼ, οὗ γε μηδʼ ὁρωμένου πίστις παρῆν·

ἔλαφος γὰρ ἀσπαίρουσʼ ἔκειτʼ ἐπὶ χθονὶ

ἰδεῖν μεγίστη διαπρεπής τε τὴν θέαν,

ἧς αἵματι βωμὸς ἐραίνετʼ ἄρδην τῆς θεοῦ.

κἀν τῷδε Κάλχας πῶς δοκεῖς χαίρων ἔφη·

Ὦ τοῦδʼ Ἀχαιῶν κοίρανοι κοινοῦ στρατοῦ,

ὁρᾶτε τήνδε θυσίαν, ἣν ἡ θεὸς

προύθηκε βωμίαν, ἔλαφον ὀρειδρόμον;

ταύτην μάλιστα τῆς κόρης ἀσπάζεται,

ὡς μὴ μιάνῃ βωμὸν εὐγενεῖ φόνῳ.

ἡδέως τε τοῦτʼ ἐδέξατο, καὶ πλοῦν οὔριον

δίδωσιν ἡμῖν Ἰλίου τʼ ἐπιδρομάς.

πρὸς ταῦτα πᾶς τις θάρσος αἶρε ναυβάτης,

χώρει τε πρὸς ναῦν· ὡς ἡμέρᾳ τῇδε δεῖ

λιπόντας ἡμᾶς Αὐλίδος κοίλους μυχοὺς

Αἴγαιον οἶδμα διαπερᾶν.

ἐπεὶ δʼ ἅπαν

κατηνθρακώθη θῦμʼ ἐν Ἡφαίστου φλογί,

τὰ πρόσφορʼ ηὔξαθʼ, ὡς τύχοι νόστου στρατός.

πέμπει δʼ Ἀγαμέμνων μʼ ὥστε σοι φράσαι τάδε,

λέγειν θʼ ὁποίας ἐκ θεῶν μοίρας κυρεῖ

καὶ δόξαν ἔσχεν ἄφθιτον καθʼ Ἑλλάδα.

ἐγὼ παρὼν δὲ καὶ τὸ πρᾶγμʼ ὁρῶν λέγω·

ἡ παῖς σαφῶς σοι πρὸς θεοὺς ἀφίπτατο.

λύπης δʼ ἀφαίρει καὶ πόσει πάρες χόλον·

ἀπροσδόκητα δὲ βροτοῖς τὰ τῶν θεῶν,

σώζουσί θʼ οὓς φιλοῦσιν. ἦμαρ γὰρ τόδε

θανοῦσαν εἶδε καὶ βλέπουσαν παῖδα σήν.

ὡς ἥδομαί τοι ταῦτʼ ἀκούσασʼ ἀγγέλου·

ζῶν δʼ ἐν θεοῖσι σὸν μένειν φράζει τέκος.

ὦ παῖ, θεῶν τοῦ κλέμμα γέγονας;

πῶς σε προσείπω; πῶς δʼ οὐ φῶ

παραμυθεῖσθαι τούσδε μάτην μύθους,

ὥς σου πένθους λυγροῦ παυσαίμαν;

καὶ μὴν Ἀγαμέμνων ἄναξ στείχει,

τούσδʼ αὐτοὺς ἔχων σοι φράζειν μύθους.

γύναι, θυγατρὸς ἕνεκʼ ὄλβιοι γενοίμεθʼ ἄν·

ἔχει γὰρ ὄντως ἐν θεοῖς ὁμιλίαν.

χρὴ δέ σε λαβοῦσαν τόνδε μόσχον νεαγενῆ

στείχειν πρὸς οἴκους· ὡς στρατὸς πρὸς πλοῦν ὁρᾷ.

καὶ χαῖρε· χρόνια γε τἀμά σοι προσφθέγματα

Τροίηθεν ἔσται. καὶ γένοιτό σοι καλῶς.

χαίρων, Ἀτρείδη, γῆν ἱκοῦ Φρυγίαν,

χαίρων δʼ ἐπάνηκε,

κάλλιστά μοι σκῦλʼ ἀπὸ Τροίας ἑλών.