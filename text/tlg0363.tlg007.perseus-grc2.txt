προοίμιον 
 
 Τῶν τὸ δἰ ἀστρονομίας προγνωστικὸν τέλος
παρασκευαζόντων, ὦ Σύρε, δύο τῶν μεγίστων καὶ
κυριωτάτων ὑπαρχόντων, ἑνὸς μὲν τοῦ πρώτου καὶ
τάξει καὶ δυνάμει, καθʼ ὃ τοὺς γινομένους ἑκάστοτε
σχηματισμοὺς τῶν κινήσεων ἡλίου καὶ σελήνης καὶ
ἀστέρων πρὸς ἀλλήλους τε καὶ τὴν γῆν καταλαμβανόμεθα·
δευτέρου δὲ καθʼ ὃ διὰ τῆς φυσικῆς
τῶν σχηματισμῶν αὐτῶν ἰδιοτροπίας τὰς ἀποτελουμένας
μεταβολὰς τῶν ἐμπεριεχομένων ἐπισκεπτόμεθα·
τὸ μὲν πρῶτον ἰδίαν ἔχον καὶ δἰ ἑαυτὴν
αἱρετὴν θεωρίαν, κἂν μὴ τὸ ἐκ τῆς ἐπιζεύξεως τοῦ
δευτέρου τέλος συμπεραίνηται, κατʼ ἰδίαν σύνταξιν
ὡς μάλιστα ἐνῆν ἀποδεικτικῶς σοι περιώδευται.
περὶ δὲ τοῦ δευτέρου καὶ μὴ ὡσαύτως αὐτοτέλους
ἡμεῖς ἐν τῷ παρόντι ποιησόμεθα λόγον κατὰ τὸν
ἁρμόζοντα φιλοσοφίᾳ τρόπον καὶ ὡς ἄν τις φιλαλήθει
μάλιστα χρώμενος σκοπῷ μήτε τὴν κατάληψιν
αὐτοῦ παραβάλλοι τῇ τοῦ πρώτου καὶ ἀεὶ
ὡσαύτως ἔχοντος βεβαιότητι, τὸ ἐν πολλοῖς ἀσθενὲς
 
 καὶ δυσεικαστον τῆς ὑλικῆς ποιότητος προσποιούμενος,
μήτε πρὸς τὴν κατὰ τὸ ἐνδεχόμενον ἐπίσκεψιν
ἀποκνοίη, τῶν τε πλείστων καὶ ὁλοσχερῶν
συμπτωμάτων ἐναργῶς οὕτω τὴν ἀπὸ τοῦ περιέχοντος
αἰτίαν ἐμφανιζόντων. ἐπεὶ δὲ πᾶν μὲν τὸ
δυσέφικτον παρὰ τοῖς πολλοῖς εὐδιάβλητον ἔχει
φύσιν, ἐπὶ δὲ τῶν προκειμένων δύο καταλήψεων
αἱ μὲν τῆς προτέρας διαβολαὶ τυφλῶν ἂν εἶεν
παντελῶς, αἱ δὲ τῆς δευτέρας εὐπροφασίστους
ἔχουσι τὰς ἀφορμάς (ἢ γὰρ τὸ ἐπʼ ἐνίων δυσθεώρητον
ἀκαταληψίας τελείας δόξαν παρέσχεν, ἢ
τὸ τῶν γνωσθέντων δυσφύλακτον καὶ τὸ τέλος ὡς
ἄχρηστον διέσυρε), πειρασόμεθα διὰ βραχέων πρὸ
τῆς κατὰ μέρος ὑφηγήσεως τὸ μέτρον ἑκατέρου τοῦ
τε δυνατοῦ καὶ τοῦ χρησίμου τῆς τοιαύτης προγνώσεως
ἐπισκέψασθαι· καὶ πρῶτον τοῦ δυνατοῦ.

Ὅτι καταληπτικὴ ἡ δἰ ἀστρονομίας
γνῶσις, καὶ μέχρι τίνος
Ὅτι μὲν τοίνυν διαδίδοται καὶ διικνεῖταί τις
δύναμις ἀπὸ τῆς αἰθερώδους καὶ ἀιδίου φύσεως
 
ἐπὶ πᾶσαν τὴν περιγείαν καὶ δἰ ὅλων μεταβλητήν,
τῶν ὑπὸ τὴν σελήνην πρώτων στοιχείων πυρὸς καὶ
ἀέρος περιεχομένων μὲν καὶ τρεπομένων ὑπὸ τῶν
κατὰ τὸν αἰθέρα κινήσεων, περιεχόντων δὲ καὶ
συντρεπόντων τὰ λοιπὰ πάντα, γῆν καὶ ὕδωρ καὶ τὰ
ἐν αὐτοῖς φυτὰ καὶ ζῷα, πᾶσιν ἂν ἐναργέστατον
 καὶ δἰ ὀλίγων φανείη. ὅ τε γὰρ ἥλιος διατίθησί
πως ἀεὶ μετὰ τοῦ περιέχοντος πάντα τὰ περὶ τὴν
γῆν οὐ μόνον διὰ τῶν κατὰ τὰς ἐτησίους ὥρας
μεταβολῶν πρὸς γονὰς ζῴων καὶ φυτῶν καρποφορίας
καὶ ῥύσεις ὑδάτων καὶ σωμάτων μετατροπὰς
ἀλλὰ καὶ διὰ τῶν καθʼ ἑκάστην ἡμέραν περιόδων,
θερμαίνων τε καὶ ὑγραίνων καὶ ξηραίνων καὶ
ψύχων τεταγμένως τε καὶ ἀκολούθως τοῖς πρὸς
τὸν κατὰ κορυφὴν ἡμῶν γινομένοις ὁμοιοτρόποις
σχηματισμοῖς ἥ τε σελήνη πλείστην, ὡς περιγειοτάτη,
διαδίδωσιν ἐπὶ τὴν γῆν τὴν ἀπόρροιαν, συμπαθούντων
αὐτῇ καὶ συντρεπομένων τῶν πλείστων καὶ
ἀψύχων καὶ ἐμψύχων, καὶ ποταμῶν μὲν συναυξόντων
καὶ συμμειούντων τοῖς φωσὶν αὐτῆς τὰ ῥεύματα,
θαλαττῶν δὲ συντρεπουσῶν ταῖς ἀνατολαῖς καὶ ταῖς
δύσεσι τὰς ἰδίας ὁρμάς, φυτῶν δὲ καὶ ζῴων ἢ ὅλων
ἢ κατά τινα μέρη συμπληρουμένων τε αὐτῇ καὶ συμμειουμένων.
αἵ τε τῶν ἀστέρων τῶν τε ἀπλανῶν
καὶ τῶν πλανωμένων πάροδοι πλείστας ποιοῦσι
ἐπισημασίας τοῦ περιέχοντος καυματώδεις καὶ πνευματώδεις
καὶ νιφετώδεις, ὑφʼ ὧν καὶ τὰ ἐπὶ τῆς
 
γῆς οἰκείως διατίθεται. ἤδη δὲ καὶ οἱ πρὸς ἀλλήλους
αὐτῶν σχηματισμοί, συνερχομένων πως καὶ
συγκιρναμένων τῶν διαδόσεων, πλείστας καὶ ποικίλας
μεταβολὰς ἀπεργάζονται, κατακρατούσης μὲν τῆς
τοῦ ἡλίου δυνάμεως πρὸς τὸ καθʼ ὅλου τῆς ποιότητος
τεταγμένον, συνεργούντων δὲ ἢ ἀποσυνεργούντων
 κατά τι τῶν λοιπῶν, καὶ τῆς μὲν σελήνης ἐκφανέστερον
καὶ συνεχέστερον ὡς ἐν ταῖς συνόδοις καὶ
διχοτόμοις καὶ πανσελήνοις, τῶν δὲ ἀστέρων περιοδικώτερον
καὶ ἀσημότερον ὡς ἐν ταῖς φάσεσι καὶ
κρύψεσι καὶ προσνεύσεσιν. ὅτι δὲ τούτων οὕτω
θεωρουμένων οὐ μόνον τὰ ἤδη συγκραθέντα διατίθεσθαί
πως ὑπὸ τῆς τούτων κινήσεως ἀναγκαῖον
ἀλλὰ καὶ τῶν σπερμάτων τὰς ἀρχὰς καὶ τὰς πληροφορήσεις
διαπλάττεσθαι καὶ διαμορφοῦσθαι πρὸς
τὴν οἰκείαν τοῦ τότε περιέχοντος ποιότητα, πᾶσιν
ἂν δόξειεν ἀκόλουθον εἶναι. οἱ γοῦν παρατηρητικώτεροι
τῶν γεωργῶν καὶ τῶν νομέων ἀπὸ τῶν κατὰ
τὰς ὀχείας καὶ τὰς τῶν σπερμάτων καταθέσεις συμβαινόντων
πνευμάτων στοχάζονται τῆς ποιότητος
τῶν ἀποβησομένων, καὶ ὅλως τὰ μὲν ὁλοσχερέστερα
καὶ διὰ τῶν ἐπιφανεστέρων συσχηματισμῶν ἡλίου
καὶ σελήνης καὶ ἀστέρων ἐπισημαινόμενα καὶ παρὰ
τοῖς μὴ φυσικῶς, μόνον δὲ παρατηρητικῶς σκεπτομένοις,
ὡς ἐπὶ πᾶν προγινωσκόμενα θεωροῦμεν, τὰ
μὲν ἐκ μείζονός τε δυνάμεως καὶ ἁπλουστέρας
 
τάξεως καὶ παρὰ τοῖς πάνυ ἰδιώταις, μᾶλλον δὲ καὶ
παρʼ ἐνίοις τῶν ἀλόγων ζῴων, ὡς τῶν ὡρῶν καὶ τῶν
πνευμάτων τὰς ἐτησίους διαφοράς· τούτων γὰρ ὡς
ἐπὶ πᾶν ὁ ἥλιος αἴτιος· τὰ δὲ ἧττον οὕτως ἔχοντα
παρὰ τοῖς ἤδη κατὰ τὸ ἀναγκαῖον ταῖς παρατηρήσεσιν
 ἐνειθισμένοις, ὡς τοῖς ναυτιλλομένοις τὰς κατὰ
μέρος τῶν χειμώνων καὶ τῶν πνευμάτων ἐπισημασίας,
ὅσαι γίνονται κατὰ τὸ περιοδικώτερον ὑπὸ
τῶν τῆς σελήνης ἢ καὶ τῶν ἀπλανῶν ἀστέρων πρὸς
τὸν ἥλιον συσχηματισμῶν. παρὰ μέντοι τὸ μήτε
αὐτῶν τούτων τοὺς χρόνους καὶ τοὺς τόπους ὑπὸ
ἀπειρίας ἀκριβῶς δύνασθαι κατανοεῖν, μήτε τὰς τῶν
πλανωμένων ἀστέρων περιόδους, πλεῖστον καὶ αὐτὰς
συμβαλλομένας, τὸ πολλάκις αὐτοῖς σφάλλεσθαι συμβαίνει.
τί δὴ οὖν κωλύει τὸν ἠκριβωκότα μὲν τὰς
πάντων τῶν ἀστέρων καὶ ἡλίου καὶ σελήνης κινήσεις,
ὅπως αὐτὸν μηδενὸς τῶν σχηματισμῶν μήτε ὁ τόπος
μήτε ὁ χρόνος λανθάνοι, διειληφότα δὲ ἐκ τῆς ἔτι
ἄνωθεν συνεχοῦς ἱστορίας ὡς ἐπὶ πᾶν αὐτῶν τὰς
φύσεις, κἂν μὴ τὰς κατʼ αὐτὸ τὸ ὑποκείμενον ἀλλὰ
τάς γε δυνάμει ποιητικάς, οἷον ὡς τὴν τοῦ ἡλίου ὅτι
θερμαίνει καὶ τὴν τῆς σελήνης ὅτι ὑγραίνει καὶ ἐπὶ
τῶν λοιπῶν ὁμοίως, ἱκανὸν δὲ πρὸς ταῦτα τοιαῦτα
ὄντα φυσικῶς ἅμα καὶ εὐστόχως ἐκ τῆς συγκράσεως
πάντων τὸ ἴδιον τῆς ποιότητος διαλαβεῖν, ὡς δύνασθαι
μὲν ἐφʼ ἑκάστου τῶν διδομένων καιρῶν ἐκ
 
τῆς τότε τῶν φαινομένων σχέσεως τὰς τοῦ περιέχοντος
ἰδιοτροπίας εἰπεῖν, οἷον ὅτι θερμότερον ἢ
ὑγρότερον ἔσται, δύνασθαι δὲ καὶ καθʼ ἕνα ἕκαστον
τῶν ἀνθρώπων τήν τε καθʼ ὅλου ποιότητα τῆς
 ἰδιοσυγκρασίας ἀπὸ τοῦ κατὰ τὴν σύστασιν περιέχοντος
συνιδεῖν, οἷον ὅτι τὸ μὲν σῶμα τοιόσδε, τὴν
δὲ ψυχὴν τοιόσδε, καὶ τὰ κατὰ καιροὺς συμπτώματα
διὰ τοῦ τὸ μὲν τοιόνδε περιέχον τῇ τοιᾷδε συγκράσει
σύμμετρον ἢ καὶ πρόσφορον γίνεσθαι πρὸς εὐεξίαν,
τὸ δὲ τοιόνδε ἀσύμμετρον καὶ πρόσφορον πρὸς
κάκωσιν; ἀλλὰ γὰρ τὸ μὲν δυνατὸν τῆς τοιαύτης
καταλήψεως διὰ τούτων καὶ τῶν ὁμοίων ἔστι συνιδεῖν.
Ὅτι δὲ εὐπροφασίστως μέν, οὐ προσηκόντως δέ,
τὴν πρὸς τὸ ἀδύνατον ἔσχε διαβολὴν οὕτως ἂν
κατανοήσαιμεν. πρῶτον μὲν γὰρ τὰ πταίσματα
τῶν μὴ ἀκριβούντων τὸ ἔργον, πολλὰ ὄντα, ὡς ἐν
μεγάλῃ καὶ πολυμερεῖ θεωρίᾳ, καὶ τοῖς ἀληθευομένοις
τὴν τούτου ἐκ τύχης παρέσχε δόξαν, οὐκ
ὀρθῶς. τὸ γὰρ τοιοῦτον οὐ τῆς ἐπιστήμης, ἀλλὰ
τῶν μεταχειριζομένων ἐστὶν ἀδυναμία· ἔπειτα καὶ
οἱ πλεῖστοι τοῦ πορίζειν ἕνεκεν ἑτέραν τέχνην τῷ
ταύτης ὀνόματι καταξιοπιστευόμενοι τοὺς μὲν
ἰδιώτας ἐξαπατῶσι, πολλὰ προλέγειν δοκοῦντες καὶ
τῶν μηδεμίαν φύσιν ἐχόντων προγινώσκεσθαι, τοῖς
 
δὲ ζητητικωτέροις διὰ τούτου παρέσχον ἀφορμὴν ἐν
ἴσῳ καὶ τῶν φύσιν ἐχόντων προλέγεσθαι καταγινώσκειν.
οὐδὲ τοῦτο δεόντως· οὐδὲ γὰρ φιλοσοφίαν
ἀναιρετέον, ἐπεί τινες τῶν προσποιουμένων
 αὐτὴν πονηροὶ καταφαίνονται. ἀλλʼ ὅμως ἐναργές
ἐστιν ὅτι κἂν διερευνητικῶς τις ὡς ἔνι μάλιστα
καὶ γνησίως τοῖς μαθήμασι προσέρχηται, πολλάκις
πταίειν αὐτὸν ἐνδέχεται, δἰ οὐδὲν μὲν τῶν εἰρημένων,
δἰ αὐτὴν δὲ τὴν τοῦ πράγματος φύσιν καὶ
τὴν πρὸς τὸ μέγεθος τῆς ἐπαγγελίας ἀσθένειαν.
καθʼ ὅλου γὰρ πρὸς τῷ τὴν περὶ τὸ ποιὸν τῆς ὕλης
θεωριαν πᾶσαν εἰκαστικὴν εἶναι καὶ οὐ διαβεβαιωτικήν,
καὶ μάλιστα τὴν ἐκ πολλῶν ἀνομοίων συγκιρναμένην,
ἔτι καὶ τοῖς παλαιοῖς τῶν πλανωμένων
συσχηματισμοῖς, ἀφʼ ὧν ἐφαρμόζομεν τοῖς ὡσαύτως
ἔχουσι τῶν νῦν τὰς ὑπὸ τῶν προγενεστέρων ἐπ̓
ἐκείνων παρατετηρημένας προτελέσεις, παρόμοιοι
μεν δύνανται γίνεσθαι μᾶλλον ἢ ἧττον καὶ οὗτοι
διὰ μακρῶν περιόδων, ἀπαράλλακτοι δὲ οὐδαμῶς,
τῆς πάντων ἐν τῷ οὐρανῷ μετὰ τῆς γῆς κατὰ
τὸ ἀκριβὲς συναποκαταστάσεως, εἰ μή τις κενοδοξοίη
 
περὶ τὴν τῶν ἀκαταλήπτων κατάληψιν καὶ
γνῶσιν. ἢ μηδʼ ὅλως ἢ μὴ κατά γε τὸν αἰσθητὸν
ἀνθρώπῳ χρόνον ἀπαρτιζομένης, ὡς διὰ τοῦτο τὰς
προρρήσεις ἀνομοίων ὄντων τῶν ὑποκειμένων
παραδειγμάτων ἐνίοτε διαμαρτάνεσθαι. περὶ μὲν
οὖν τὴν ἐπίσκεψιν τῶν κατὰ τὸ περιέχον γινομένων
συμπτωμάτων, τοῦτʼ ἂν εἴη μόνον τὸ δυσχερές,
μηδεμιᾶς ἐνταῦθα συμπαραλαμβανομένης αἰτίας τῇ
κινήσει τῶν οὐρανίων. περὶ δὲ τὰς γενεθλιολογικάς,
 καὶ ὅλως τὰς κατʼ ἰδίαν τῆς ἑκάστου
συγκρίσεως, οὐ μικρὰ οὐδὲ τὰ τυχόντα ἔστιν ἰδεῖν
συναίτια καὶ αὐτὰ γινόμενα τῆς τῶν συνισταμένων
ἰδιοτροπίας. αἵ τε γὰρ τῶν σπερμάτων διαφοραὶ
πλεῖστον δύνανται πρὸς τὸ τοῦ γένους ἴδιον, ἐπειδήπερ
τοῦ περιέχοντος καὶ τοῦ ὁρίζοντος ὑποκειμένου
τοῦ αὐτοῦ κατακρατεῖ τῶν σπερμάτων ἕκαστον εἰς
τὴν καθʼ ὅλου τοῦ οἰκείου μορφώματος διατύπωσιν,
οἷον ἀνθρώπου καὶ ἵππου καὶ τῶν ἄλλων· οἵ τε
τόποι τῆς γενέσεως οὐ μικρὰς ποιοῦνται τὰς περὶ
τὰ συνιστάμενα παραλλαγάς. καὶ τῶν σπερμάτων
γὰρ κατὰ γένος ὑποκειμένων τῶν αὐτῶν, οἷον
ἀνθρωπίνων, καὶ τῆς τοῦ περιέχοντος καταστάσεως
τῆς αὐτῆς, παρὰ τὸ τῶν χωρῶν διάφορον πολὺ καὶ
τοῖς σώμασι καὶ ταῖς ψυχαῖς οἱ γενόμενοι διήνεγκαν.
πρὸς δὲ τούτοις αἵ τε τροφαὶ καὶ τὰ ἔθη, πάντων
τῶν προκειμένων ἀδιαφόρων ὑποτιθεμένων, συμβάλλονταί
τι πρὸς τὰς κατὰ μέρος τῶν βίων διαγωγάς.
 
ὧν ἕκαστον ἐὰν μὴ συνδιαλαμβάνηται ταῖς ἀπὸ τοῦ
περιέχοντος αἰτίαις, εἰ καὶ ὅτι μάλιστα τὴν πλείστην
ἔχει τοῦτο δύναμιν (τῷ τὸ μὲν περιέχον κἀκείνοις
αὐτοῖς εἰς τὸ τοιοῖσδε εἶναι συναίτιον γίνεσθαι,
τούτῳ δʼ ἐκεῖνα μηδαμῶς), πολλὴν ἀπορίαν δύνανται
παρέχειν τοῖς ἐπὶ τῶν τοιούτων οἰομένοις ἀπὸ μόνης
 τῆς τῶν μετεώρων κινήσεως, πάντα, καὶ τὰ μὴ
τέλεον ἐπʼ αὐτῇ, δύνασθαι διαγινώσκειν.
Τούτων δὲ οὕτως ἐχόντων, προσῆκον ἂν εἴη μήτε,
ἐπειδὴ διαμαρτάνεσθαι ποτε τὴν τοιαύτην πρόγνωσιν
ἐνδέχεται, καὶ τὸ πᾶν αὐτῆς ἀναιρεῖν, ὥσπερ οὐδὲ
τὴν κυβερνητικὴν διὰ τὸ πολλάκις πταίειν ἀποδοκιμάζομεν·
ἀλλʼ ὡς ἐν μεγάλοις, οὕτω καὶ θείοις
ἐπαγγέλμασιν, ἀσπάζεσθαι καὶ ἀγαπητὸν ἡγεῖσθαι
τὸ δυνατόν μήτʼ αὖ πάλιν πάντα ἡμῖν ἀνθρωπίνως
καὶ ἐστοχασμένως αἰτεῖν παρʼ αὐτῆς, ἀλλὰ συμφιλοκαλεῖν,
καὶ ἐν οἷς οὐκ ἦν ἐπʼ αὐτῇ τὸ πᾶν ἐφοδιάζειν·
καὶ ὥσπερ τοῖς ἰατροῖς. ὅταν ἐπιζητῶσί τινα, καὶ περὶ
αὐτῆς τῆς νόσου καὶ περὶ τῆς τοῦ κάμνοντος ἰδιοτροπίας
οὐ μεμψόμεθα λέγουσιν, οὕτω καὶ ἐνταῦθα
τὰ γένη καὶ τὰς χώρας καὶ τὰς τροφάς, ἢ καί τινα
τῶν ἤδη συμβεβηκότων, μὴ ἀγανακτεῖν ὑποτιθεμένοις.

Ὅτι καὶ ὠφέλιμος
Τίνα μὲν οὖν τρόπον δυνατὸν γίνεται τὸ δἰ
ἀστρονομίας προγνωστικόν, καὶ ὅτι μέχρι μόνον
ἂν φθάνοι τῶν τε κατʼ αὐτὸ τὸ περιέχον συμπτωμάτων
καὶ τῶν ἀπὸ τῆς τοιαύτης αἰτίας τοῖς
ἀνθρώποις παρακολουθούντων, ταῦτα δʼ ἂν εἴη
περί τε τὰς ἐξ ἀρχῆς ἐπιτηδειότητας τῶν δυνάμεων
καὶ πράξεων σώματος καὶ ψυχῆς καὶ τὰ κατὰ
 καιροὺς αὐτῶν πάθη, πολυχρονιότητάς τε καὶ
ὀλιγοχρονιότητας, ἔτι δὲ καὶ ὅσα τῶν ἔξωθεν
κυρίαν τε καὶ φυσικὴν ἔχει πρὸς τὰ πρῶτα συμπλοκήν,
ὡς πρὸς τὸ σῶμα μὲν ἡ κτῆσις καὶ ἡ
συμβίωσις, πρὸς δὲ τὴν ψυχὴν ἥ τε τιμὴ καὶ τὸ
ἀξίωμα, καὶ τὰς τούτων κατὰ καιροὺς τύχας,
σχεδὸν ὡς ἐν κεφαλαίοις γέγονεν ἡμῖν δῆλον.
λοιπὸν δʼ ἂν εἴη τῶν προκειμένων τὴν κατὰ τὸ
χρήσιμον ἐπίσκεψιν διὰ βραχέων ποιήσασθαι, πρότερον
διαλαβοῦσι τίνα τρόπον, καὶ πρὸς τί τέλος
ἀφορῶντες τὴν αὐτοῦ τοῦ χρησίμου δύναμιν ἐκδεξόμεθα.
εἰ μὲν γὰρ πρὸς τὰ τῆς ψυχῆς ἀγαθά, τί
ἂν εἴη συμφορώτερον πρὸς εὐπραγίαν καὶ χαρὰν
καὶ ὅλως εὐαρέστησιν τῆς τοιαύτης προγνώσεως,
καθʼ ἣν τῶν τε ἀνθρωπίνων καὶ τῶν θείων γινόμεθα
συνορατικοί; εἰ δὲ πρὸς τὰ τοῦ σώματος, πάντων
ἂν μᾶλλον ἡ τοιαύτη κατάληψις ἐπιγινώσκοι τὸ
οἰκεῖόν τε καὶ πρόσφορον τῇ καθʼ ἑκάστην σύγκρασιν
ἐπιτηδειότητι· εἰ δὲ μὴ πρὸς πλοῦτον ἢ δόξαν ἢ
 
τὰ τοιαῦτα συνεργεῖ, προχωρήσει καὶ περὶ πάσης
φιλοσοφίας τὸ αὐτὸ τοῦτο φάσκειν· οὐδενὸς γὰρ
τῶν τοιούτων ἐστίν, ὅσον ἐφʼ ἑαυτῇ, περιποιητική.
ἀλλʼ οὔτʼ ἐκείνης διὰ τοῦτʼ ἂν οὔτε ταύτης καταγινώσκοιμεν
δικαίως, ἀφέμενοι τοῦ πρὸς τὰ μείζω συμφέροντος.
Ὅλως δʼ ἂν ἐξετάζουσι φανεῖεν ἂν οἱ τὸ ἄχρηστον
 τῆς καταλήψεως ἐπιμεμφόμενοι πρὸς οὐδὲν τῶν
κυριωτάτων ἀφορῶντες, ἀλλὰ πρὸς αὐτὸ τοῦτο
μόνον, ὅτι τῶν πάντη πάντως ἐσομένων ἡ πρόγνωσις
περιττή, καὶ τοῦτο δὲ ἁπλῶς πάνυ, καὶ οὐκ
εὖ διειλημμένως. πρῶτον μὲν γὰρ δεῖ σκοπεῖν,
ὅτι καὶ ἐπὶ τῶν ἐξ ἀνάγκης ἀποβησομένων τὸ μὲν
ἀπροσδόκητον τούς τε θορύβους ἐκστατικοὺς καὶ
τὰς χαρὰς ἐξοιστικὰς μάλιστα πέφυκε ποιεῖν· τὸ δὲ
προγινώσκειν ἐθίζει καὶ ῥυθμίζει τὴν ψυχὴν τῇ
μελέτῃ τῶν ἀπόντων ὡς παρόντων, καὶ παρασκευάζει
μετʼ εἰρήνης καὶ εὐσταθείας ἕκαστα τῶν
ἐπερχομένων ἀποδέχεσθαι. ἔπειθʼ ὅτι μηδʼ οὕτως
ἕκαστα χρὴ νομίζειν τοῖς ἀνθρώποις ἀπὸ τῆς ἄνωθεν
αἰτίας παρακολουθεῖν, ὥσπερ ἐξ ἀρχῆς ἀπό τινος
ἀλύτου καὶ θείου προστάγματος καθʼ ἕνα ἕκαστον
νενομοθετημένα καὶ ἐξ ἀνάγκης ἀποβησόμενα, μηδεμιᾶς
ἄλλης ἁπλῶς αἰτίας ἀντιπράξαι δυναμένης, ἀλλ̓
ὡς μὲν τῆς τῶν οὐρανίων κινήσεως καθʼ εἱμαρμένην
θείαν καὶ ἀμετάπτωτον ἐξ αἰῶνος ἀποτελουμένης,
τῆς δὲ τῶν ἐπιγείων ἀλλοιώσεως καθʼ εἱμαρμένην
φυσικὴν καὶ μεταπτώτην τὰς πρώτας αἰτίας ἄνωθεν
λαμβανούσης κατὰ συμβεβηκὸς καὶ κατʼ ἐπακολούθησιν·
καὶ ὡς τῶν μὲν διὰ καθολικοτέρας περιστάσεις
 
τοῖς ἀνθρώποις συμβαινόντων, οὐχὶ δὲ ἐκ τῆς
 ἰδίας ἑκάστου φυσικῆς ἐπιτηδειότητος, ὡς ὅταν
κατὰ μεγάλας καὶ δυσφυλάκτους τοῦ περιέχοντος
τροπὰς ἐκ πυρώσεων ἢ λοιμῶν ἢ κατακλυσμῶν
κατὰ πλήθη διαφθαρῶσιν, ὑποπιπτούσης ἀεὶ τῆς
βραχυτέρας αἰτίας τῇ μείζονι καὶ ἰσχυρωτέρᾳ, τῶν
δὲ κατὰ τὴν ἑνὸς ἑκάστου φυσικὴν ἰδιοσυγκρασίαν
διὰ μικρὰς καὶ τὰς τυχούσας τοῦ περιέχοντος ἀντιπαθείας.
τούτων γὰρ οὕτω διαληφθέντων, φανερὸν
ὅτι καὶ καθʼ ὅλου καὶ κατὰ μέρος, ὅσων μὲν συμπτωμάτων
τὸ πρῶτον αἴτιον ἄμαχόν τέ ἐστι καὶ μεῖζον
παντὸς τοῦ ἀντιπράττοντος, ταῦτα καὶ πάντη πάντως
ἀποβαίνειν ἀνάγκη· ὅσα δὲ μὴ οὕτως ἔχει,
τούτων τὰ μὲν ἐπιτυγχάνοντα τῶν ἀντιπαθησόντων
εὐανάτρεπτα γίνεται, τὰ δὲ μὴ εὐπορήσοντα καὶ
αὐτὰ ταῖς πρώταις φύσεσιν ἀκολουθεῖ, δἰ ἄγνοιαν
μέντοι καὶ οὐκέτι διὰ τὴν τῆς ἰσχύος ἀνάγκην. τὸ
αὐτὸ δʼ ἄν τις ἴδοι συμβεβηκὸς καὶ ἐπὶ πάντων
ἁπλῶς τῶν φυσικὰς ἐχόντων τὰς ἀρχάς. καὶ γὰρ
καὶ λίθων καὶ φυτῶν καὶ ζῴων, ἔτι δὲ τραυμάτων
καὶ παθῶν καὶ νοσημάτων, τὰ μὲν ἐξ ἀνάγκης τι
ποιεῖν πέφυκε, τὰ δʼ εἰ μηδὲν τῶν ἐναντίων ἀντιπράξει.
οὕτως οὖν χρὴ νομίζειν καὶ τὰ τοῖς ἀνθρώποις
συμβησόμενα προλέγειν τοὺς φυσικοὺς τῇ
 
τοιαύτῃ προγνώσει, καὶ μὴ κατὰ κενὰς δόξας προσερχομένους,
ὡς τῶν μὲν διὰ τὸ πολλὰ καὶ μεγάλα
 τὰ ποιητικὰ τυγχάνειν, ἀφυλάκτων ὄντων, τῶν δὲ
διὰ τοὐναντίον μετατροπὰς ἐπιδεχομένων. καθάπερ
καὶ τῶν ἰατρῶν ὅσοι δυνατοὶ σημειοῦσθαι τὰ παθήματα
προγινώσκουσι τά τε πάντως ἀνελόντα, καὶ
τὰ χωροῦντα βοήθειαν. ἐπὶ δὲ τῶν μεταπεσεῖν
δυναμένων, οὕτως ἀκουστέον τοῦ γενεθλιαλόγου,
φέρ εἰπεῖν, ὅτι τῇ τοιᾷδε συγκράσει κατὰ τὴν
τοιάνδε τοῦ περιέχοντος ἰδιοτροπίαν τραπεισῶν ἐπὶ
τὸ πλέον ἢ ἔλαττον τῶν ὑποκειμένων συμμετριῶν,
τὸ τοιόνδε παρακολουθήσει πάθος· ὡς καὶ τοῦ μὲν
ἰατροῦ, ὅτι τόδε τὸ ἕλκος νομὴν ἢ σῆψιν ἐμποιεῖ,
τοῦ δὲ μεταλλικοῦ, λόγου ἕνεκεν, ὅτι τὸν σίδηρον ἡ
λίθος ἡ μαγνῆτις ἕλκει. ὡσπερ γὰρ τούτων ἑκάτερον,
ἐαθὲν μὲν δἰ ἀγνωσίαν τῶν ἀντιπαθησόντων,
πάντη πάντως παρακολουθήσει τῇ τῆς πρώτης
φύσεως δυνάμει, οὔτε δὲ τὸ ἕλκος τὴν νομὴν ἢ τὴν
σῆψιν κατεργάσεται τῆς ἀντικειμένης θεραπείας
τυχόν, οὔτε τὸν σίδηρον ἡ μαγνῆτις ἑλκύσει παρατριβέντος
αὐτῇ σκορόδου. καὶ αὐτὰ δὲ ταῦτα τὰ
κωλύοντα φυσικῶς καὶ καθʼ εἱμαρμένην ἀντεπάθησεν·
οὕτω καὶ ἐπʼ ἐκείνων, ἀγνοούμενα μὲν τὰ
συμβησόμενα τοῖς ἀνθρώποις, ἢ ἐγνωσμένα μέν, μὴ
τυχόντα δὲ τῶν ἀντιπαθούντων, πάντη πάντως
ἀκολουθήσει τῷ τῆς πρώτης φύσεως εἱρμῷ. προγνωσθέντα
δὲ καὶ εὐπορήσαντα τῶν θεραπευόντων
 
φυσικῶς πάλιν καθʼ εἱμαρμένην, ἢ ἀγένητα τέλεον,
 ἢ μετριώτερα καθίσταται. ὅλως δὲ τῆς τοιαύτης
δυνάμεως τῆς αὐτῆς οὔσης ἐπί τε τῶν ὁλοσχερῶς
θεωρουμένων καὶ ἐπὶ τῶν κατὰ μέρος, θαυμάσειεν
ἄν τις διὰ τίνα δή ποτε αἰτίαν ἐπὶ μὲν τῶν καθ̓
ὅλου πιστεύουσι πάντες καὶ τῷ δυνατῷ τῆς προγνώσεως
καὶ τῷ πρὸς τὸ φυλάττεσθαι χρησίμῳ (τάς τε
γὰρ ὥρας καὶ τὰς τῶν ἀπλανῶν ἐπισημασίας καὶ
τοὺς τῆς σελήνης σχηματισμοὺς οἱ πλεῖστοι προγινώσκειν
ὁμολογοῦσι, καὶ πολλὴν πρόνοιαν ποιοῦνται
τῆς φυλακῆς αὐτῶν, πεφροντικότες ἀεὶ πρὸς μὲν τὸ
θέρος τῶν ψύχειν δυναμένων, πρὸς δὲ τὸν χειμῶνα
τῶν θερμαινόντων, καὶ ὅλως προπαρασκευάζοντες
αὑτῶν τὰς φύσεις ἐπὶ τὸ εὔκρατον· καὶ ἔτι πρὸς μὲν
τὸ ἀσφαλὲς τῶν τε ὡρῶν καὶ τῶν ἀναγωγῶν παραφυλάττοντες
τὰς τῶν ἀπλανῶν ἀστέρων ἐπισημασίας,
πρὸς δὲ τὰς ἀρχὰς τῶν ὀχειῶν καὶ φυτειῶν τοὺς
κατὰ πλήρωσιν τῶν φωτῶν τῆς σελήνης σχηματισμούς,
καὶ οὐδεὶς οὐδαμῆ τῶν τοιούτων κατέγνωκεν
οὔθʼ ὡς ἀδυνάτων, οὔθʼ ὡς ἀχρήστων), ἐπὶ δὲ τῶν κατὰ
μέρος καὶ ἐκ τῆς τῶν λοιπῶν συγκράσεως ἰδιωμάτων,
οἷον μᾶλλον καὶ ἧττον, χειμώνων ἢ καὶ
καυμάτων, καὶ τῆς καθʼ ἕκαστον ἰδιοσυγκρασίας,
οὔτε τὸ προγινώσκειν ἔτι δυνατὸν ἡγοῦνταί τινες
οὔτε τὰ πολλὰ ἐγχωρεῖν φυλάξασθαι· καίτοι προδήλου
 τυγχάνοντος, ὅτι πρὸς τὰ καθʼ ὅλου καύματα
 
εἰ τύχοιμεν προκαταψύξαντες ἑαυτοὺς ἧττον καυσούμεθα,
δύναται τὸ ὅμοιον ἐνεργεῖν καὶ πρὸς τὰ ἰδίως
τήνδε τὴν σύγκρασιν εἰς ἀμετρίαν αὔξαντα τοῦ
θερμοῦ. ἀλλὰ γὰρ αἴτιον τῆς τοιαύτης ἁμαρτίας
τό τε δύσκολον καὶ ἄηθες τῆς τῶν κατὰ μέρος
προγνώσεως, ὅπερ καὶ ἐπὶ τῶν ἄλλων σχεδὸν
ἁπάντων ἀπιστίαν ἐμποιεῖ. καὶ τὸ μὴ συναπτομένης
ὡς ἐπὶ πᾶν τῆς ἀντιπαθούσης δυνάμεως τῇ
προγνωστικῇ, διὰ τὸ σπάνιον τῆς οὕτω τελείας
διαθέσεως, καὶ περὶ τὰς πρώτας φύσεις ἀνεμποδίστως
ἀποτελουμένης, δόξαν ὡς περὶ ἀτρέπτων καὶ
ἀφυλάκτων παρέσχε καὶ πάντων ἁπλῶς τῶν ἀποβησομένων
Ὥσπερ δέ, οἶμαι, καὶ ἐπʼ αὐτοῦ τοῦ προγνωστικοῦ,
καὶ εἰ μὴ διὰ παντὸς ἦν ἄπταιστον, τό γε δυνατὸν
αὐτοῦ μεγίστης ἄξιον σπουδῆς κατεφαίνετο, τὸν
αὐτὸν τρόπον καὶ ἐπὶ τοῦ φυλακτικοῦ, καὶ εἰ μὴ
πάντων ἐστὶ θεραπευτικόν, ἀλλὰ τό γ̓ ἐπʼ ἐνίων,
κἂν ὀλίγα κἂν μικρὰ ᾗ, ἀγαπᾶν καὶ ἀσπάζεσθαι καὶ
κέρδος οὐ τὸ τυχὸν ἡγεῖσθαι προσήκει.
Τούτοις δέ, ὡς ἔοικε, συνεγνωκότες οὕτως ἔχουσι,
καὶ οἱ μάλιστα τὴν τοιαύτην δύναμιν τῆς τέχνης
προαγαγόντες Αἰγύπτιοι συνῆψαν πανταχῆ τῷ δἰ
 ἀστρονομίας προγνωστικῷ τὴν ἰατρικήν. οὐ γὰρ
 
ἄν ποτε ἀποτροπιασμούς τινας καὶ φυλακτήρια καὶ
θεραπείας συνίσταντο πρὸς τὰς ἐκ τοῦ περιέχοντος
ἐπιούσας ἢ παρούσας περιστάσεις καθολικάς τε καὶ
μερικάς, εἴ τις αὐτοῖς ἀκινησίας καὶ ἀμετατρεψίας
τῶν ἐσομένων ὑπῆρχε δόξα. νῦν δὲ καὶ τὸ κατὰ
τὰς ἐφεξῆς φύσεις ἀντιπράξαι δυνάμενον ἐν δευτέρᾳ
χώρᾳ τοῦ καθʼ εἱμαρμένην λόγου τιθέμενοι, συνέζευξαν
τῇ τῆς προγνώσεως δυνάμει τὴν κατὰ τὸ
χρήσιμον καὶ ὠφέλιμον διὰ τῶν καλουμένων παρʼ
αὐτοῖς ἰατρομαθηματικῶν συντάξεων, ὅπως διὰ
μὲν ἀστρονομίας τάς τε τῶν ὑποκειμένων συγκράσεων
ποιότητας εἰδέναι συμβαίνῃ, καὶ τὰ διὰ
τὸ περιέχον ἐσόμενα συμπτώματα, καὶ τὰς ἰδίας
αὐτῶν αἰτίας (ὡς ἄνευ τῆς τούτων γνώσεως, καὶ
τῶν βοηθημάτων κατὰ τὸ πλεῖστον διαπίπτειν
ὀφειλόντων, ἅτε μὴ πᾶσι σώμασιν ἢ πάθεσι τῶν
αὐτῶν συμμέτρων ὄντων), διὰ δὲ τῆς ἰατρικῆς
ἀπὸ τῶν ἑκάστοις οἰκείως συμπαθούντων ἢ ἀντιπαθούντων,
τάς τε τῶν μελλόντων παθῶν προφυλακὰς
καὶ τὰς τῶν ἐνεστώτων θεραπείας ἀδιαπτώτους,
ὡς ἔνι μάλιστα, ποιούμενοι διατελῶσιν.
Ἀλλὰ ταῦτα μὲν μέχρι τοσούτων ἡμῖν κατὰ τὸ
κεφαλαιῶδες προτετυπώσθω. ποιησόμεθα δὲ ἤδη
τὸν λόγον κατὰ τὸν εἰσαγωγικὸν τρόπον, ἀρξάμενοι
περὶ τῆς ἑκάστου τῶν οὐρανίων περὶ αὐτὸ τὸ
 ποιητικὸν ἰδιοτροπίας, ἀκολούθως ταῖς ὑπὸ τῶν
 
παλαιῶν κατὰ τὸν φυσικὸν τρόπον ἐφηρμοσμέναις
παρατηρήσεσι, καὶ πρώταις ταῖς τῶν πλανωμένων
ἀστέρων δυνάμεσι ἡλίου τε καὶ σελήνης

Περὶ τῆς τῶν πλανωμένων
ἀστέρων δυνάμεως
Ὁ ἥλιος κατείληπται τὸ ποιητικὸν ἔχων τῆς
οὐσίας ἐν τῷ θερμαίνειν, καὶ ἠρέμα ξηραίνειν.
ταῦτα δὲ μάλιστα τῶν ἄλλων ἡμῖν εὐαισθητότερα
γίνεται διά τε τὸ μέγεθος αὐτοῦ καὶ τὸ τῶν κατὰ
τὰς ὥρας μεταβολῶν ἐναργές, ἐπειδήπερ ὅσῳ ἂν
μᾶλλον ἐγγίζῃ τοῦ κατὰ κορυφὴν ἡμῶν τόπου,
μᾶλλον ἡμᾶς οὕτω διατίθησιν. ἡ δὲ σελήνη τὸ
μὲν πλέον ἔχει τῆς δυνάμεως ἐν τῷ ὑγραίνειν, διὰ
τὴν περιγειότητα δηλονότι καὶ τὴν τῶν ὑγρῶν
ἀναθυμίασιν. καὶ διατίθησιν οὕτως ἄντικρυς τὰ
σώματα πεπαίνουσα καὶ διασήπουσα τὰ πλεῖστα,
κεκοινώνηκε δὲ ἠρέμα καὶ τοῦ θερμαίνειν διὰ τοὺς
ἀπὸ τοῦ ἡλίου φωτισμούς.
Ὁ δὲ τοῦ Κρόνου ἀστὴρ τὸ πλέον ἔχει τῆς ποιότητος
ἐν τῷ ψύχειν καὶ τῷ ἠρέμα ξηραίνειν, διὰ τὸ
 
πλεῖστον, ὡς ἔοικεν, ἀπέχειν ἅμα τῆς τε τοῦ ἡλίου
θερμασίας καὶ τῆς τῶν περὶ τὴν γῆν ὑγρῶν ἀναθυμιάσεως.
συνίστανται δὲ δυνάμεις ἐπί τε τούτου
καὶ τῶν λοιπῶν, καὶ διὰ τῆς τῶν πρὸς τὸν ἥλιον
καὶ τὴν σελήνην σχηματισμῶν παρατηρήσεως, ἐπειδήπερ
 οἱ μὲν οὕτως, οἱ δὲ οὕτω τὴν τοῦ περιέχοντος
κατάστασιν ἐπὶ τὸ μᾶλλον ἢ ἧττον συντρέποντες φαίνονται.
Ὁ δὲ τοῦ Ἄρεως ξηραίνειν μάλιστα καὶ καυσοῦν
ἔχει φύσιν, τῷ τε πυρώδει τοῦ χρώματος οἰκείως
καὶ τῇ πρὸς τὸν ἥλιον ἐγγύτητι, ὑποκειμένης αὐτῷ
τῆς ἡλιακῆς σφαίρας.
Ὁ δὲ τοῦ Διὸς εὔκρατον ἔχει τὸ ποιητικὸν τῆς
δυνάμεως, μεταξὺ γινομένης τῆς κινήσεως αὐτοῦ τοῦ
τε κατὰ τὸν Κρόνον ψυκτικοῦ καὶ τοῦ κατὰ τὸν Ἄρην
καυστικοῦ. θερμαίνει τε γὰρ ἅμα καὶ ὑγραίνει,
καὶ διὰ τὸ μᾶλλον εἶναι θερμαντικός, ὑπὸ τῶν
ὑποκειμένων σφαιρῶν, γονίμων πνευμάτων γίνεται ποιητικός.
Καὶ ὁ τῆς Ἀφροδίτης δὲ τῶν μὲν αὐτῶν ἐστι
κατὰ τὸ εὔκρατον ποιητικός, ἀλλὰ κατὰ τὸ ἐναντίον.
θερμαίνει μὲν γὰρ ἠρέμα διὰ τὴν ἐγγύτητα τὴν πρὸς
τὸν ἥλιον· μάλιστα δὲ ὑγραίνει καθάπερ ἡ σελήνη
καὶ αὐτὸς διὰ τὸ μέγεθος τῶν ἰδίων φωτῶν, νοσφιζόμενος
τὴν ἀπὸ τῶν περιεχόντων τὴν γῆν ὑγρῶν ἀναθυμίασιν.
 
Ὁ δὲ τοῦ Ἑρμοῦ ὡς ἐπὶ πᾶν ἐξ ἴσου ποτὲ μὲν
ξηραντικὸς καταλαμβάνεται καὶ τῶν ὑγρῶν ἀναπωτικός,
διὰ τὸ μηδέποτε πολὺ τῆς τοῦ ἡλίου θερμασίας
κατὰ μῆκος ἀφίστασθαι, ποτὲ δʼ αὖ ὑγραντικός,
διὰ τὸ τῇ περιγειοτάτῃ σφαίρᾳ τῆς σελήνης
ἐπικεῖσθαι, ταχείας δὲ ποιεῖσθαι τὰς ἐν ἀμφοτέροις
 μεταβολάς, πνευματούμενος ὥσπερ ὑπὸ τῆς περὶ
αὐτὸν τὸν ἥλιον ὀξυκινησίας.

Περὶ ἀγαθοποιῶν καὶ κακοποιῶν
Τούτων οὕτως ἐχόντων, ἐπειδὴ τῶν τεττάρων
χυμάτων δύο μέν ἐστι τὰ γόνιμα καὶ ποιητικά, τό
τε τοῦ θερμοῦ καὶ τὸ τοῦ ὑγροῦ· διὰ τούτων γὰρ
πάντα συγκρίνεται καὶ αὔξεται· δύο δὲ τὰ φθαρτικὰ
καὶ παθητικά, τό τε τοῦ ξηροῦ καὶ τὸ τοῦ ψυχροῦ,
δἰ ὧν πάντα πάλιν διακρίνεται καὶ φθίνει, τοὺς
μὲν δύο τῶν πλανητῶν, τόν τε τοῦ Διὸς καὶ τὸν τῆς
Ἀφροδίτης, καὶ ἔτι τὴν σελήνην, ὡς ἀγαθοποιοὺς οἱ
παλαιοὶ παρειλήφασι, διὰ τὸ εὔκρατον καὶ τὸ πλέον
ἔχειν ἔν τε τῷ θερμῷ καὶ τῷ ὑγρῷ, τὸν δὲ τοῦ
Κρόνου καὶ τὸν τοῦ Ἄρεως τῆς ἐναντίας φύσεως
ποιητικούς, τὸ μὲν τῆς ἄγαν ψύξεως ἕνεκεν, τὸν
δὲ τῆς ἄγαν ξηρότητος· τὸν δὲ ἥλιον καὶ τὸν τοῦ
Ἑρμοῦ διὰ τὸ κοινὸν τῶν φύσεων ὡς ἀμφότερα
δυναμένους, καὶ μᾶλλον συντρεπομένους, οἷς ἂν τῶν
ἄλλων προσγένωνται.

Περὶ ἀρρενικῶν καὶ θηλυκῶν ἀστέρων
Πάλιν ἐπειδὴ τὰ πρῶτα γένη τῶν φύσεών ἐστι
δύο, τό τε ἀρρενικὸν καὶ τὸ θῆλυ, τῶν δὲ προκειμένων
δυνάμεων ἡ τῆς ὑγρᾶς οὐσίας μάλιστα θηλυκὴ
τυγχάνει?̔πλέον γὰρ ἐγγίνεται καθʼ ὅλου τοῦτο
τὸ μέρος πᾶσι τοῖς θήλεσι, τὰ δʼ ἄλλα μᾶλλον τοῖς
 ἄρρεσιν̓, εἰκότως τὴν μὲν σελήνην καὶ τὸν τῆς
Ἀφροδίτης ἀστέρα θηλυκοὺς ἡμῖν παραδεδώκασι
διὰ τὸ πλέον ἔχειν ἐν τῷ ὑγρῷ, τὸν δὲ ἥλιον καὶ τὸν
τοῦ Κρόνου καὶ τὸν τοῦ Διὸς καὶ τὸν τοῦ Ἄρεως
ἀρρενικούς, τὸν δὲ τοῦ Ἑρμοῦ κοινὸν ἀμφοτέρων
τῶν γενῶν, καθʼ ὃ ἐξ ἴσου τῆς τε ξηρᾶς καὶ τῆς
ὑγρᾶς οὐσίας ἐστὶ ποιητικός. ἀρρενοῦσθαι δέ φασι
τοὺς ἀστέρας καὶ θηλύνεσθαι παρά τε τοὺς πρὸς
τὸν ἥλιον σχηματισμούς· ἑῴους μὲν γὰρ ὄντας καὶ
προηγουμένους ἀρρενοῦσθαι, ἑσπερίους δὲ καὶ ἑπομένους
θηλύνεσθαι. καὶ ἔτι παρὰ τοὺς πρὸς τὸν
ὁρίζοντα· ἐν μὲν γὰρ τοῖς ἀπὸ ἀνατολῆς μέχρι
μεσουρανήσεως, ἢ καὶ ἀπὸ δύσεως μέχρι τῆς ὑπὸ γῆν
ἀντιμεσουρανήσεως σχηματισμοῖς, ὡς ἀπηλιωτικοὺς
ἀρρενοῦσθαι· ἐν δὲ τοῖς λοιποῖς δυσὶ τεταρτημορίοις
ὡς λιβυκοὺς θηλύνεσθαι.

Περὶ ἡμερινῶν καὶ νυκτερινῶν
Ὁμοίως δὲ ἐπειδὴ τῶν ποιούντων τὸν χρόνον τὰ
ἐκφανέστατα διαστήματα δύο ταῦτα τυγχάνει τό τε
τῆς ἡμέρας ἠρρενωμένον μᾶλλον διὰ τὸ ἐν αὐτῇ
θερμὸν καὶ δραστικὸν καὶ τὸ τῆς νυκτὸς τεθηλυσμένον
μᾶλλον διὰ τὸ κατʼ αὐτὴν δίϋγρον καὶ ἀναπαυστικόν,
νυκτερινοὺς μὲν ἀκολούθως παραδεδώκασι
τήν τε σελήνην καὶ τὸν τῆς Ἀφροδίτης,
ἡμερινοὺς δὲ τόν τε ἥλιον καὶ τὸν τοῦ Διός, ἐπίκοινον
 δὲ κατὰ ταὐτὰ τὸν τοῦ Ἑρμοῦ καὶ ἐν
μὲν τῷ ἑῴῳ σχήματι ἡμερινόν, ἐν δὲ τῷ ἑσπερίῳ
νυκτερινόν. προσένειμαν δὲ ἑκατέρᾳ τῶν αἱρέσεων
καὶ τοὺς δύο τοὺς τῆς φθαρτικῆς οὐσίας, οὐκ ἔτι
μέντοι κατὰ τὰς αὐτὰς τῆς φύσεως αἰτίας, ἀλλὰ
κατὰ τὰς ἐναντίας. τοῖς μὲν γὰρ τῆς ἀγαθῆς
κράσεως οἰκειούμενα τὰ ὅμοια μεῖζον αὐτῶν τὸ
ὠφέλιμον ποιεῖ, τοῖς δὲ φθαρτικοῖς τὰ ἀνοίκεια
μιγνύμενα παραλύει τὸ πολὺ τῆς κακώσεως
αὐτῶν. ἔνθεν τὸν μὲν τοῦ Κρόνου ψυκτικὸν ὄντα
τῷ θερμῷ τῆς ἡμέρας ἀπένειμαν, τὸν δὲ τοῦ Ἄρεως
ξηρὸν ὄντα τῷ ὑγρῷ τῆς νυκτός· οὕτω γὰρ ἑκάτερος
ὑπὸ τῆς κράσεως τῆς συμμετρίας τυχὼν
οἰκεῖος γίνεται τῆς τὸ εὔκρατον παρασχούσης αἱρέσεως.

Περὶ τῆς δυνάμεως τῶν πρὸς
τὸν ἥλιον σχηματισμῶν
Ἤδη μέντοι καὶ παρὰ τοὺς πρὸς τὸν ἥλιον συσχηματισμοὺς
ἥ τε σελήνη καὶ οἱ τρεῖς τῶν πλανωμένων
τὸ μᾶλλον καὶ ἧττον λαμβάνουσιν ἐν ταῖς
οἰκείαις ἑαυτῶν δυνάμεσιν. ἥ τε γὰρ σελήνη κατὰ
μὲν τὴν ἀπὸ ἀνατολῆς μέχρι τῆς πρώτης διχοτόμου
αὔξησιν ὑγρότητός ἐστι μᾶλλον ποιητική· κατὰ
δὲ τὴν ἀπὸ πρώτης διχοτόμου μέχρι πανσελήνου,
θερμότητος· κατὰ δὲ τὴν ἀπὸ πανσελήνου μέχρι
 δευτέρας διχοτόμου ξηρότητος· κατὰ δὲ τὴν ἀπὸ
δευτέρας διχοτόμου μέχρι κρύψεως ψυχρότητος.
οἵ τε πλανώμενοι καὶ ἑῷοι μόνον ἀπὸ μὲν τῆς
ἀνατολῆς μέχρι τοῦ πρώτου στηριγμοῦ μᾶλλόν
εἰσιν ὑγραντικοί, ἀπὸ δὲ τοῦ πρώτου στηριγμοῦ
μέχρι τῆς ἀκρονύκτου μᾶλλον θερμαντικοί, ἀπὸ δὲ
τῆς ἀκρονύκτου μέχρι τοῦ δευτέρου στηριγμοῦ
μᾶλλον ξηραντικοί, ἀπὸ δὲ τοῦ δευτέρου στηριγμοῦ
μέχρι δύσεως μᾶλλον ψυκτικοί· δῆλον δὲ ὅτι καὶ
ἀλλήλοις συγκιρνάμενοι παμπληθεῖς διαφορὰς ποιοτήτων
εἰς τὸ περιέχον ἡμᾶς ἀπεργάζονται, κατακρατούσης
μὲν ὡς ἐπὶ πᾶν τῆς ἰδίας ἑκάστου
δυνάμεως, τρεπομένης δὲ κατὰ τὸ ποσὸν ὑπὸ τῆς
τῶν σχηματιζομένων.

Περὶ τῆς τῶν ἀπλανῶν
ἀστέρων δυνάμεως
Ἑξῆς δὲ ὄντος καὶ τὰς τῶν ἀπλανῶν φύσεις κατὰ
τὸ ἰδίως αὐτῶν ποιητικὸν ἐπιδραμεῖν, ἐκθησόμεθα
καὶ τὰς ἐπʼ αὐτῶν τετηρημένας ἰδιοτροπίας κατὰ
τὸ ὅμοιον ταῖς τῶν πλανωμένων φύσεσι τὸν ἐμφανισμὸν
ποιούμενοι· καὶ πρῶτον τῶν περὶ αὐτὸν
τὸν διὰ μέσων κύκλον ἐχόντων τὰς μορφώσεις
Τοῦ Κριοῦ τοίνυν οἱ μὲν ἐν τῇ κεφαλῇ τὸ
ποιητικὸν ὅμοιον ἔχουσι κεκραμένον τῇ τε τοῦ
Ἄρεως καὶ τῇ τοῦ Κρόνου δυνάμει οἱ δὲ ἐν τῷ
στόματι τῇ τε τοῦ Ἑρμοῦ καὶ ἠρέμα τῇ τοῦ
Κρόνου· οἱ δὲ ἐν τῷ ὀπισθίῳ ποδὶ τῇ τοῦ Ἄρεως,
οἱ δὲ ἐπὶ τῆς οὐρᾶς τῇ τῆς Ἀφροδίτης.
Τῶν δὲ ἐν τῷ Ταύρῳ ἀστέρων οἱ μὲν ἐπὶ τῆς
 ἀποτομῆς ὁμοίαν ἔχουσι κρᾶσιν τῷ τε τῆς Ἀφροδίτης,
καὶ ἠρέμα τῷ τοῦ Κρόνου· οἱ δʼ ἐν τῇ
Πλειάδι τῇ τε τῆς σελήνης καὶ τῷ τοῦ Διός· τῶν
δὲ ἐν τῇ κεφαλῇ ὁ μὲν λαμπρὸς ὁ τῆς Ὑάδος καὶ
ὑπόκιρρος, καλούμενος δὲ Λαμπαδίας, τῷ τοῦ
Ἄρεως· οἱ δὲ λοιποὶ τῷ τοῦ Κρόνου καὶ ἠρέμα
τῷ τοῦ Ἑρμοῦ· οἱ δʼ ἐν ἄκροις τοῖς κέρασι τῇ τοῦ Ἄρεως.
 
Τῶν δὲ ἐν τοῖς Διδύμοις ἀστέρων οἱ μὲν ἐπὶ
τῶν ποδῶν τῆς ὁμοίας κεκοινωνήκασι ποιότητος
τῷ τε τοῦ Ἑρμοῦ καὶ ἠρέμα τῷ τῆς Ἀφροδίτης·
οἱ δὲ περὶ τοὺς μηροὺς λαμπροὶ τῷ τοῦ Κρόνου·
τῶν δὲ ἐν ταῖς κεφαλαῖς δύο λαμπρῶν ὁ μὲν ἐν
τῇ προηγουμένῃ τῷ τοῦ Ἑρμοῦ, καλεῖται δὲ καὶ
Ἀπόλλωνος· ὁ δὲ ἐν τῇ ἑπομένῃ τῷ τοῦ Ἄρεως,
καλεῖται δὲ καὶ Ἡρακλέους.
Τῶν δὲ ἐν τῷ Καρκίνῳ ἀστέρων οἱ μὲν ἐπὶ τῶν
ὀφθαλμῶν δύο τῆς αὐτῆς ἐνεργείας εἰσὶ ποιητικοὶ
τῷ τε τοῦ Ἑρμοῦ καὶ ἠρέμα τῷ τοῦ Ἄρεως· οἱ δὲ
ἐν ταῖς χηλαῖς τῷ τε τοῦ Κρόνου καὶ τῷ τοῦ Ἑρμοῦ.
ἡ δὲ ἐν τῷ στήθει νεφελοειδὴς συστροφή, καλουμένη
δὲ Φάτνη, τῷ τε τοῦ Ἄρεως καὶ τῇ σελήνῃ·
οἱ δὲ ἑκατέρωθεν αὐτῆς δύο, καλούμενοι δὲ Ὄνοι,
τῷ τοῦ Ἄρεως καὶ τῷ ἡλίῳ
Τῶν δὲ περὶ τὸν Λέοντα οἱ μὲν ἐπὶ τῆς κεφαλῆς
δύο τὸ ὅμοιον ποιοῦσι τῷ τε τοῦ Κρόνου καὶ ἠρέμα
τῷ τοῦ Ἄρεως, οἱ δὲ ἐν τῷ τραχήλῳ τρεῖς τῷ τοῦ
 Κρόνου καὶ ἠρέμα τῷ τοῦ Ἑρμοῦ· ὁ δὲ ἐπὶ τῆς
καρδίας λαμπρός καλούμενος δὲ Βασιλίσκος, τῷ
τοῦ Ἄρεως καὶ τῷ τοῦ Διός οἱ δὲ ἐν τῇ ὀσφύϊ
καὶ ὁ ἐπὶ τῆς οὐρᾶς λαμπρὸς τῷ τοῦ Κρόνου καὶ τῷ
τῆς Ἀφροδίτης· οἱ δὲ ἐν τοῖς μηροῖς τῷ τε τῆς
Ἀφροδίτης καὶ ἠρέμα τῷ τοῦ Ἑρμοῦ.
Τῶν δὲ κατὰ τὴν Παρθένον οἱ μὲν ἐν τῇ κεφαλῇ
καὶ ὁ ἐπʼ ἄκρας τῆς νοτίου πτέρυγος ὅμοιον ἔχουσι
τὸ ποιητικὸν τῷ τε τοῦ Ἑρμοῦ καὶ ἠρέμα τῷ τοῦ
Ἄρεως οἱ δὲ λοιποὶ τῆς πτέρυγος λαμπροὶ καὶ οἱ
 
κατὰ τὰ περιζώματα τῷ τε τοῦ Ἑρμοῦ καὶ ἠρέμα
τῷ τῆς Ἀφροδίτης ὁ δὲ ἐν τῇ βορείᾳ πτέρυγι
λαμπρός, καλούμενος δὲ Προτρυγητήρ, τῷ τοῦ
Κρόνου καὶ τῷ τοῦ Ἑρμοῦ· ὁ δὲ καλούμενος
Στάχυς τῷ τῆς Ἀφροδίτης καὶ ἠρέμα τῷ τοῦ
Ἄρεως· οἱ δὲ ἐν ἄκροις τοῖς ποσὶ καὶ τῷ σύρματι
τῷ τοῦ Ἑρμοῦ καὶ ἠρέμα τῷ τοῦ Ἄρεως.
Τῶν δὲ Χηλῶν τοῦ Σκορπίου οἱ μὲν ἐν ἄκραις
αὐταῖς ὡσαύτως διατιθέασι τῷ τε τοῦ Διὸς καὶ τῷ
τοῦ Ἑρμοῦ· οἱ δὲ ἐν μέσαις τῷ τε τοῦ Κρόνου καὶ
ἠρέμα τῷ τοῦ Ἄρεως
Τῶν δὲ ἐν τῷ σώματι τοῦ Σκορπίου οἱ μὲν ἐν τῷ
μετώπῳ λαμπροὶ τὸ αὐτὸ ποιοῦσι τῷ τε τοῦ Ἄρεως
καὶ ἠρέμα τῷ τοῦ Κρόνου· οἱ δὲ ἐν τῷ σώματι
τρεῖς, ὧν ὁ μέσος ὑπόκιρρος καὶ λαμπρότερος,
καλεῖται δὲ Ἀντάρης, τῷ τοῦ Ἄρεως καὶ ἠρέμα τῷ
τοῦ Διός· οἱ δὲ ἐν τοῖς σφονδύλοις τῷ τε τοῦ Κρόνου
καὶ ἠρέμα τῷ τῆς Ἀφροδίτης οἱ δὲ ἐπὶ τοῦ κέντρου
 τῷ τε τοῦ Ἑρμοῦ καὶ τῷ τοῦ Ἄρεως· ἡ δὲ λεγομένη
νεφελοειδὴς συστροφὴ τῷ τοῦ Ἄρεως καὶ τῇ σελήνῃ.
Τῶν δὲ περὶ τὸν Τοξότην οἱ μὲν ἐπὶ τῆς ἀκίδος τοῦ
βέλους ὅμοιον ἔχουσι τὸ ποιητικὸν τῷ τοῦ Ἄρεως
καὶ τῇ σελήνῃ· οἱ δὲ περὶ τὸ τόξον καὶ τὴν λαβὴν
τῆς χειρὸς τῷ τε τοῦ Διὸς καὶ τῷ τοῦ Ἄρεως· ἡ
 
δὲ ἐν τῷ προσώπῳ συστροφὴ τῷ τε ἡλίῳ καὶ τῷ
τοῦ Ἄρεως· οἱ δὲ ἐν ταῖς ἐφαπτίσι καὶ τῷ νώτῳ
τῷ τοῦ Διὸς καὶ ἠρέμα τῷ τοῦ Ἑρμοῦ· οἱ δὲ ἐν
τοῖς ποσὶ τῷ τοῦ Διὸς καὶ τῷ τοῦ Κρόνου· τὸ δὲ
ἐπὶ τῆς οὐρᾶς τετράπλευρον τῷ τῆς Ἀφροδίτης καὶ
ἠρέμα τῷ τοῦ Κρόνου.
Τῶν δὲ κατὰ τὸν Αἰγόκερων ἀστέρων οἱ μὲν ἐπὶ
τῶν κεράτων ὡσαύτως ἐνεργοῦσι τῷ τῆς Ἀφροδίης
καὶ ἠρέμα τῷ τοῦ Ἄρεως· οἱ δὲ ἐν τῷ στόματι τῷ
τοῦ Κρόνου καὶ ἠρέμα τῷ τῆς Ἀφροδίτης· οἱ δὲ
ἐν τοῖς ποσὶ καὶ τῇ κοιλίᾳ τῷ τοῦ Ἄρεως καὶ τῷ
τοῦ Ἑρμοῦ· οἱ δὲ ἐπὶ τῆς οὐρᾶς τῷ τοῦ Κρόνου
καὶ τῷ τοῦ Διός.
Τῶν δὲ περὶ τὸν Ὑδροχόον οἱ μὲν ἐν τοῖς ὤμοις
ὁμοίως διατιθέασι τῷ τε τοῦ Κρόνου καὶ τῷ τοῦ
Ἑρμοῦ, σὺν τοῖς ἐν τῇ ἀριστερᾷ χειρὶ καὶ τῷ
ἱματίῳ· οἱ δὲ ἐπὶ τῶν μηρῶν μᾶλλον μὲν τῷ τοῦ
Ἑρμοῦ, ἧττον δὲ τῷ τοῦ Κρόνου· οἱ δὲ ἐν τῇ ῥύσει
τοῦ ὕδατος τῷ τε τοῦ Κρόνου καὶ ἠρέμα τῷ τοῦ Διός.
Τῶν δὲ περὶ τοὺς Ἰχθῦς οἱ μὲν ἐν τῇ κεφαλῇ τοῦ
νοτιωτέρου ἰχθύος τὸ αὐτὸ ποιοῦσι τῷ τοῦ Ἑρμοῦ
καὶ ἠρέμα τῷ τοῦ Κρόνου· οἱ δὲ ἐν τῷ σώματι
τῷ τοῦ Διὸς καὶ τῷ τοῦ Ἑρμοῦ· οἱ δὲ ἐπὶ τῆς
 οὐρᾶς καὶ τοῦ νοτίου λίνου τῷ τοῦ Κρόνου καὶ
ἠρέμα τῷ τοῦ Ἑρμοῦ· οἱ δὲ ἐν τῷ σώματι καὶ τῇ
ἀκάνθῃ τοῦ βορείου ἰχθύος τῷ τοῦ Διὸς καὶ ἠρέμα
 
τῷ τῆς Ἀφροδίτης· οἱ δὲ ἐν τῷ βορείῳ τοῦ λίνου
τῷ τοῦ Κρόνου καὶ τῷ τοῦ Διός· ὁ δὲ ἐπὶ τοῦ
συνδέσμου λαμπρὸς τῷ τοῦ Ἄρεως καὶ ἠρέμα τῷ τοῦ Ἑρμοῦ.
Τῶν δὲ ἐν ταῖς βορειοτέραις τοῦ ζωδιακοῦ μορφώσεσιν
οἱ μὲν περὶ τὴν μικρὰν Ἄρκτον λαμπροὶ τὴν
ὁμοίαν ἔχουσι ποιότητα τῷ τε τοῦ Κρόνου καὶ
ἠρέμα τῷ τῆς Ἀφροδίτης· οἱ δὲ περὶ τὴν μεγάλην
Ἄρκτον τῷ τοῦ Ἄρεως· ἡ δὲ ὑπὸ τὴν οὐρὰν
αὐτῆς τοῦ Πλοκάμου συστροφὴ τῇ σελήνῃ καὶ τῷ
τῆς Ἀφροδίτης· οἱ δὲ ἐν τῷ Δράκοντι λαμπροὶ
τῷ τοῦ Κρόνου καὶ τῷ τοῦ Ἄρεως καὶ τῷ τοῦ Διός·
οἱ δὲ τοῦ Κήφεως τῷ τε τοῦ Κρόνου καὶ τῷ τοῦ
Διός· οἱ δὲ περὶ τὸν Βοώτην τῷ τοῦ Ἑρμοῦ καὶ
τῷ τοῦ Κρόνου· ὁ δὲ λαμπρὸς καὶ ὑπόκιρρος τῷ
τοῦ Διὸς καὶ Ἄρεως, ὁ καὶ Ἀρκτοῦρος καλούμενος·
οἱ δὲ ἐν τῷ βορείῳ Στεφάνῳ τῷ τε τῆς Ἀφροδίτης
καὶ τῷ τοῦ Ἑρμοῦ· οἱ δὲ κατὰ τὸν ἐν γόνασι τῷ
τοῦ Ἑρμοῦ· οἱ δὲ ἐν τῇ Λύρᾳ τῷ τῆς Ἀφροδίτης
καὶ τῷ τοῦ Ἑρμοῦ· καὶ οἱ ἐν τῇ Ὄρνιθι δὲ ὡσαύτως·
οἱ δὲ κατὰ τὴν Κασσιέπειαν τῷ τε τοῦ
Κρόνου καὶ τῷ τῆς Ἀφροδίτης· οἱ δὲ κατὰ τὸν
Περσέα τῷ τοῦ Διὸς καὶ τῷ τοῦ Κρόνου· ἡ δὲ ἐν
τῇ λαβῇ τῆς μαχαίρας συστροφὴ τῷ τοῦ Ἄρεως
καὶ τῷ τοῦ Ἑρμοῦ· οἱ δὲ ἐν τῷ Ἡνιόχῳ λαμπροὶ
τῷ τοῦ Ἄρεως καὶ τῷ τοῦ Ἑρμοῦ· οἱ δὲ κατὰ
τὸν Ὀφιοῦχον τῷ τοῦ Κρόνου καὶ ἠρέμα τῷ τῆς
Ἀφροδίτης· οἱ δὲ περὶ τὸν ὄφιν αὐτοῦ τῷ τε τοῦ
Κρόνου καὶ τῷ τοῦ Ἄρεως· οἱ δὲ κατὰ τὸν
 Ὀϊστὸν τῷ τε τοῦ Ἄρεως καὶ ἠρέμα τῷ τῆς
 
Ἀφροδίτης· οἱ δὲ περὶ τὸν Ἀετὸν τῷ τοῦ Ἄρεως
καὶ τῷ τοῦ Διός· οἱ δὲ ἐν τῷ Δελφῖνι τῷ τοῦ
Κρόνου καὶ τῷ τοῦ Ἄρεως· οἱ δὲ κατὰ τὸν Ἵππον
λαμπροὶ τῷ τοῦ Ἄρεως καὶ τῷ τοῦ Ἑρμοῦ· οἱ δὲ
ἐν τῇ Ἀνδρομέδῃ τῷ τῆς Ἀφροδίτης· οἱ δὲ τοῦ
Τριγώνου τῷ τοῦ Ἑρμοῦ.
Τῶν δὲ ἐν τοῖς νοτιωτέροις τοῦ ζωδιακοῦ μορφώμασιν
ὁ μὲν ἐν τῷ στόματι τοῦ νοτίου Ἰχθύος
λαμπρὸς ὁμοίαν ἔχει τὴν ἐνέργειαν τῷ τε τῆς
Ἀφροδίτης καὶ τῷ τοῦ Ἑρμοῦ· οἱ δὲ περὶ τὸ
Κῆτος τῷ τοῦ Κρόνου· τῶν δὲ περὶ τὸν Ὠρίωνα οἱ
μὲν ἐπὶ τῶν ὤμων τῷ τε τοῦ Ἄρεως καὶ τῷ τοῦ
Ἑρμοῦ, οἱ δὲ λοιποὶ λαμπροὶ τῷ τε τοῦ Διὸς καὶ
τῷ τοῦ Κρόνου· τῶν δὲ ἐν τῷ Ποταμῷ ὁ μὲν
ἔσχατος καὶ ὁ λαμπρὸς τῷ τοῦ Διός, οἱ δὲ λοιποὶ
τῷ τοῦ Κρόνου· οἱ δὲ ἐν τῷ Λαγῲ τῷ τε τοῦ
Κρόνου καὶ τῷ τοῦ Ἑρμοῦ· τῶν δὲ περὶ τὸν Κύνα,
οἱ μὲν ἄλλοι τῷ τῆς Ἀφροδίτης, ὁ δὲ ἐπὶ τοῦ στόματος
λαμπρὸς τῷ τοῦ Διὸς καὶ ἠρέμα τῷ τοῦ Ἄρεως· ὁ
δὲ ἐν τῷ Προκυνὶ λαμπρὸς τῷ τε τοῦ Ἑρμοῦ καὶ
ἠρέμα τῷ τοῦ Ἄρεως· οἱ δὲ κατὰ τὸν Ὕδρον
λαμπροὶ τῷ τε τοῦ Κρόνου καὶ τῷ τῆς Ἀφροδίτης·
οἱ δὲ ἐν τῷ Κρατῆρι τῷ τε τῆς Ἀφροδίτης καὶ
ἠρέμα τῷ τοῦ Ἑρμοῦ· οἱ δὲ περὶ τὸν Κόρακα τῷ
τοῦ Ἄρεως καὶ τῷ τοῦ Κρόνου· οἱ δὲ τῆς Ἀργοῦς
λαμπροὶ τῷ τοῦ Κρόνου καὶ τῷ τοῦ Διός· τῶν δὲ
περὶ τὸν Κένταυρον οἱ μὲν ἐν τῷ ἀνθρωπείῳ σώματι
 
τῷ τε τῆς Ἀφροδίτης καὶ τῷ τοῦ Ἑρμοῦ, οἱ δὲ ἐν
τῷ ἵππῳ λαμπροὶ τῷ τε τῆς Ἀφροδίτης καὶ τῷ τοῦ
Διός· οἱ δὲ περὶ τὸ Θηρίον λαμπροὶ τῷ τε τοῦ
Κρόνου καὶ ἠρέμα τῷ τοῦ Ἄρεως· οἱ δὲ ἐν τῷ
Θυμιατηρίῳ τῷ τε τῆς Ἀφροδίτης καὶ ἠρέμα τῷ
 τοῦ Ἑρμοῦ· οἱ δὲ ἐν τῷ νοτίῳ Στεφάνῳ λαμπροὶ
τῷ τε τοῦ Κρόνου καὶ τῷ τοῦ Ἑρμοῦ.
Αἱ μὲν οὖν τῶν ἀστέρων καθʼ ἑαυτὰς δυνάμεις
τοιαύτης ἔτυχον ὑπὸ τῶν παλαιοτέρων παρατηρήσεως.

Περὶ τῆς τῶν ὡρῶν καὶ δ γωνιῶν
δυνάμεως
Καὶ τῶν ὡρῶν δὲ τῶν τοῦ ἔτους δ οὐσῶν, ἔαρος
τε καὶ θέρους καὶ μετοπώρου καὶ χειμῶνος, τὸ μὲν
ἔαρ ἔχει τὸ μᾶλλον ἐν τῷ ὑγρῷ διὰ τὴν κατὰ τὸ
παρῳχημένον ψύχος, ἀρχομένης δὲ τῆς θερμασίας,
διάχυσιν· τὸ δὲ θέρος τὸ πλέον ἐν τῷ θερμῷ διὰ
τὴν τοῦ ἡλίου πρὸς τὸν κατὰ κορυφὴν ἡμῶν τόπον
ἐγγύτητα· τὸ δὲ μετόπωρον τὸ μᾶλλον ἐν τῷ ξηρῷ,
διὰ τὴν κατὰ τὸ παρῳχημένον καῦμα τῶν ὑγρῶν
ἀνάπωτιν· ὁ δὲ χειμὼν τὸ πλέον ἐν τῷ ψυχρῷ διὰ
τὸ τὸν ἥλιον πλεῖστον ἀφίστασθαι τοῦ κατὰ κορυφὴν
ἡμῶν τόπου. διόπερ, καὶ τοῦ ζωδιακοῦ μηδεμιᾶς
οὔσης φύσει ἀρχῆς ὡς κύκλου, τὸ ἀπὸ τῆς ἐαρινῆς
ἰσημερίας ἀρχόμενον δωδεκατημόριον, τὸ τοῦ Κριοῦ,
 
καὶ τῶν ὅλων ἀρχὴν ὑποτίθενται, καθάπερ ἐμψύχου
ζῴου τοῦ ζωδιακοῦ τὴν ὑγρὰν τοῦ ἔαρος ὑπερβολὴν
προκαταρκτικὴν ποιούμενοι, καὶ ἐφεξῆς τὰς λοιπὰς
 ὥρας διὰ τὸ καὶ πάντων ζῴων τὰς μὲν πρώτας
ἡλικίας τὸ πλέον ἔχειν τῆς ὑγρᾶς οὐσίας, παραπλησίως
τῷ ἔαρι ἁπαλὰς οὔσας καὶ ἔτι τρυφεράς·
τὰς δὲ δευτέρας τὰς μέχρι τῆς ἀκμαιότητος τὸ
πλέον ἔχειν ἐν τῷ θερμῷ παραπλησίως τῷ θέρει·
τὰς δὲ τρίτας καὶ ἤδη ἐν παρακμῇ καὶ ἀρχῇ φθίσεως
τὸ πλέον ἤδη καὶ αὐτὰς ἔχειν ἐν τῷ ξηρῷ παραπλησίως
τῷ μετοπώρῳ· τὰς δὲ ἐσχάτας καὶ πρὸς
τῇ διαλύσει τὸ πλέον ἔχειν ἐν τῷ ψυχρῷ καθάπερ
καὶ ὁ χειμών.
Ὁμοίως δὲ καὶ τῶν δ τοῦ ὁρίζοντος τόπων καὶ
γωνιῶν, ἀφʼ ὧν καὶ οἱ καθʼ ὅλα μέρη πνέοντες
ἄνεμοι τὰς ἀρχὰς ἔχουσι, ὁ μὲν πρὸς τὰς ἀνατολὰς
αὐτός τε τὸ πλέον ἔχει ἐν τῷ ξηρῷ διὰ τὸ κατ̓
αὐτὸν γινομένου τοῦ ἡλίου τὰ ἀπὸ τῆς νυκτὸς
ὑγρανθέντα τότε πρῶτον ἄρχεσθαι ξηραίνεσθαι· οἵ
τε ἀπʼ αὐτοῦ πνέοντες ἄνεμοι, οὓς κοινότερον
 
ἀπηλιώτας καλοῦμεν, ἄνικμοί τέ εἰσι καὶ ξηραντικοί.
ὁ δὲ πρὸς μεσημβριαν τόπος αὐτός τέ ἐστι
θερμότατος διά τε τὸ πυρῶδες τῶν τοῦ ἡλίου
μεσουρανήσεων καὶ διὰ τὸ ταύτας κατὰ τὴν τῆς
ἡμετέρας οἰκουμένης ἔγκλισιν πρὸς μεσημβρίαν
μᾶλλον ἀποκλίνειν· οἵ τε ἀπʼ αὐτοῦ πνέοντες
ἄνεμοι, οὓς κοινῶς νότους καλοῦμεν, θερμοί τέ εἰσι
καὶ μανωτικοί. ὁ δὲ πρὸς ταῖς δυσμαῖς τόπος
αὐτός τέ ἐστιν ὑγρὸς διὰ τὸ κατʼ αὐτὸν γινομένου
 τοῦ ἡλίου τὰ ἀπὸ τῆς ἡμέρας ἀναποθέντα τότε
πρῶτον ἄρχεσθαι διυγραίνεσθαι· οἵ τε ἀπʼ αὐτοῦ
φερόμενοι ἄνεμοι, οὓς κοινότερον ζεφύρους καλοῦμεν,
νεαροί τέ εἰσι καὶ ὑγραντικοί. ὁ δὲ πρὸς ταῖς
ἄρκτοις τόπος αὐτός τέ ἐστι ψυχρότατος διὰ τὸ
κατὰ τὴν τῆς ἡμετέρας οἰκουμένης ἔγκλισιν τὰς
τῆς θερμότητος αἰτίας τῶν τοῦ ἡλίου μεσουρανήσεων
πλέον αὐτοῦ διεστάναι, ὥσπερ ἀντιμεσουρανοῦντος·
οἵ τε ἀπʼ αὐτοῦ πνέοντες ἄνεμοι, οἱ
καλούμενοι κοινῶς βορέαι, ψυχροί τε ὑπάρχουσι καὶ πυκνωτικοί.
Χρησίμη δὲ καὶ ἡ τούτων διάληψις πρὸς τὸ τὰς
συγκράσεις πάντα τρόπον ἑκάστοτε δύνασθαι
διακρίνειν. εὐκατανόητον γὰρ διότι καὶ παρὰ τὰς
τοιαύτας καταστάσεις ἤτοι τῶν ὡρῶν ἢ τῶν ἡλικιῶν
ἢ τῶν γωνιῶν τρέπεταί πως τὸ ποιητικὸν τῆς τῶν
ἀστέρων δυνάμεως, καὶ ἐν μὲν ταῖς οἰκείαις καταστάσεσιν
ἀκρατοτέραν τε ἔχουσι τὴν ποιότητα καὶ
τὴν ἐνέργειαν ἰσχυροτέραν, οἷον ἐν ταῖς θερμαῖς οἱ
 
θερμαντικοὶ τὴν φύσιν, καὶ ἐν ταῖς ὑγραῖς οἱ ὑγραντικοί,
ἐν δὲ ταῖς ἐναντίαις κεκραμένην καὶ ἀσθενεστέραν·
ὡς ἐν ταῖς ψυχραῖς οἱ θερμαντικοὶ καὶ ἐν
ταῖς ξηραῖς οἱ ὑγραντικοὶ καὶ ἐν ταῖς ἄλλαις δὲ
ὡσαύτως κατὰ τὸ ἀνάλογον τῇ διὰ τῆς μίξεως
συγκιρναμένῃ ποιότητι.

Περὶ τροπικῶν καὶ ἰσημερινῶν
καὶ στερεῶν καὶ δισώμων ζῳδιων
Τούτων δὲ οὕτω προεκτεθέντων ἀκόλουθον ἂν εἴη
συνάψαι καὶ τὰς αὐτῶν τῶν τοῦ ζωδιακοῦ δωδεκατημορίων
παραδεδομένας φυσικὰς ἰδιοτροπίας. αἱ
μὲν γὰρ ὁλοσχερέστεραι καθʼ ἕκαστον αὐτῶν
κράσεις ἀνάλογον ἔχουσι ταῖς κατʼ αὐτὰ γινομέναις
ὥραις, συνίστανται δέ τινες αὐτῶν ἰδιότητες ἀπό τε
τῆς πρὸς τὸν ἥλιον καὶ τὴν σελήνην καὶ τοὺς
ἀστέρας οἰκειώσεως, ὡς ἐν τοῖς ἐφεξῆς διελευσόμεθα,
προτάξαντες τὰς κατὰ τὸ ἀμιγὲς αὐτῶν
μόνων τῶν δωδεκατημορίων καθʼ αὑτά τε καὶ πρὸς
ἄλληλα θεωρουμένας δυνάμεις.
Πρῶται μὲν τοίνυν εἰσὶ διαφοραὶ τῶν καλουμένων
τροπικῶν καὶ ἰσημερινῶν καὶ στερεῶν καὶ δισώμων.
 
δύο μὲν γάρ ἐστι τροπικά, τό τε πρῶτον ἀπὸ τῆς
θερινῆς τροπῆς λ μοῖρον, τὸ τοῦ Καρκίνου· καὶ τὸ
πρῶτον ἀπὸ τῆς χειμερινῆς τροπῆς, τὸ κατὰ τὸν
Αἰγόκερων. ταῦτα δὲ ἀπὸ τοῦ συμβεβηκότος
εἴληφε τὴν ὀνομασίαν. τρέπεται γὰρ ἐν ταῖς ἀρχαῖς
αὐτῶν γινόμενος ὁ ἥλιος, ἐπιστρέφων εἰς τὰ ἐναντία
τὴν κατὰ πλάτος πάροδον, καὶ κατὰ μὲν τὸν Καρκίνον
θέρος ποιῶν, κατὰ δὲ τὸν Αἰγόκερων χειμῶνα.
δύο δὲ καλεῖται ἰσημερινά, τό τε ἀπὸ τῆς ἐαρινῆς
ἰσημερίας πρῶτον δωδεκατημόριον, τὸ τοῦ Κριοῦ,
καὶ τὸ ἀπὸ τῆς μετοπωρινῆς τὸ τῶν Χηλῶν,
 ὠνόμασται δὲ καὶ ταῦτα πάλιν ἀπὸ τοῦ συμβεβηκότος,
ἐπειδὴ κατὰ τὰς ἀρχὰς αὐτῶν γινόμενος ὁ
ἥλιος ἴσας ποιεῖ πανταχῆ τὰς νύκτας ταῖς ἡμέραις.
Τῶν δὲ λοιπῶν ὀκτὼ δωδεκατημορίων τέτταρα
μὲν καλεῖται στερεά, τέτταρα δὲ δίσωμα. καὶ
στερεὰ μέν ἐστι τὰ ἑπόμενα τοῖς τε τροπικοῖς
καὶ τοῖς ἰσημερινοῖς, Ταῦρος, Λέων, Σκορπίος,
Ὑδροχόος, ἐπειδὴ τῶν ἐν ἐκείνοις ἀρχομένων ὡρῶν
αἵ τε ὑγρότητες καὶ θερμότητες καὶ ξηρότητες καὶ
ψυχρότητες, ἐν τούτοις γινομένου τοῦ ἡλίου, μᾶλλον
καὶ στερεώτερον ἡμῶν καθικνοῦνται, οὐ τῶν καταστημάτων
φύσει γινομένων τότε ἀκρατοτέρων, ἀλλ̓
ἡμῶν ἐγκεχρονικότων αὐτοῖς ἤδη καὶ διὰ τοῦτο τῆς
ἰσχύος εὐαισθητότερον ἀντιλαμβανομένων.
Δίσωμα δέ ἐστι τὰ τοῖς στερεοῖς ἑπόμενα, Διδυμοι,
Παρθένος, Τοξότης, Ἰχθῦς, διὰ τὸ μεταξύ τε
 
εἶναι τῶν στερεῶν καὶ τῶν τροπικῶν καὶ ἰσημερινῶν,
καὶ ὥσπερ κεκοινωνηκέναι κατὰ τὰ τέλη καὶ
τὰς ἀρχὰς τῆς τῶν δύο καταστημάτων φυσικῆς ἰδιοτροπίας.

Περὶ ἀρρενικῶν καὶ θηλυκῶν ζῳδίων
Πάλιν δὲ ὡσαύτως ἓξ μὲν τῶν δωδεκατημορίων
ἀπένειμαν τῇ φύσει τῇ ἀρρενικῇ καὶ ἡμερινῇ, τὰ δὲ
ἴσα τῇ θηλυκῇ καὶ νυκτερινῇ. καὶ ἡ μὲν τάξις
 αὐτοῖς ἐδόθη παρʼ ἓν διὰ τὸ συνεζεῦχθαι καὶ ἐγγὺς
ἀεὶ τυγχάνειν τήν τε ἡμέραν τῇ νυκτὶ καὶ τὸ θῆλυ
τῷ ἄρρενι. τῆς δὲ ἀρχῆς ἀπὸ τοῦ Κριοῦ δἰ ἃς
εἴπομεν αἰτίας λαμβανομένης, ὡσαύτως δὲ καὶ τοῦ
ἄρρενος ἄρχοντος καὶ πρωτεύοντος, ἐπειδὴ καὶ τὸ
ποιητικὸν ἀεὶ τοῦ παθητικοῦ πρῶτόν ἐστι τῇ δυνάμει,
τὸ μὲν τοῦ Κριοῦ δωδεκατημόριον καὶ ἔτι τὸ
τῶν Χηλῶν ἀρρενικὰ ἔδοξε καὶ ἡμερινά, καὶ ἅμα
ἐπειδήπερ ὁ ἰσημερινὸς κύκλος δἰ αὐτῶν γραφόμενος
τὴν πρώτην καὶ ἰσχυροτάτην τῶν ὅλων φορὰν
ἀποτελεῖ· τὰ δὲ ἐφεξῆς αὐτῶν ἀκολούθως τῇ παρʼ
ἕν, ὡς ἔφαμεν, τάξει.
Χρῶνται δέ τινες τῇ τάξει τῶν ἀρρενικῶν καὶ
θηλυκῶν καὶ ἀπὸ τοῦ ἀνατέλλοντος δωδεκατημορίου,
ὃ δὴ καλοῦσιν ὡρόσκοπον, τὴν ἀρχὴν τοῦ
ἄρρενος ποιούμενοι. ὥσπερ γὰρ καὶ τὴν τῶν
 
τροπικῶν ἀρχὴν ἀπὸ τοῦ σεληνιακοῦ ζῳδίου λαμβάνουσιν
ἔνιοι διὰ τὸ ταύτην τάχιον τῶν ἄλλων
τρέπεσθαι, οὕτω καὶ τὴν τῶν ἀρρενικῶν ἀπὸ τοῦ
ὡροσκοποῦντος διὰ τὸ ἀπηλιωτικώτερον, καὶ οἱ
μὲν ὁμοίως παρʼ ἓν πάλιν τῇ τάξει χρώμενοι, οἱ δὲ
καθʼ ὅλα τεταρτημόρια διαιροῦντες καὶ ἑῷα μὲν
ἡγούμενοι καὶ ἀρρενικὰ τό τε ἀπὸ τοῦ ὡροσκόπου
μέχρι τοῦ μεσουρανοῦντος καὶ τὸ κατʼ ἀντίθεσιν
ἀπὸ τοῦ δύνοντος μέχρι τοῦ ὑπὸ γῆν μεσουρανοῦντος,
 ἑσπέρια δὲ καὶ θηλυκὰ τὰ λοιπὰ δύο τεταρτημόρια.
καὶ ἄλλας δέ τινας τοῖς δωδεκατημορίοις
προσηγορίας ἐφήρμοσαν ἀπὸ τῶν περὶ αὐτὰ μορφώσεων·
λέγω δὲ οἷον τετράποδα καὶ χερσαῖα καὶ
ἡγεμονικὰ καὶ πολύσπορα καὶ τὰ τοιαῦτα·
ἃς αὐτόθεν τό τε αἴτιον καὶ τὸ ἐμφανιστικὸν
ἐχούσας περιττὸν ἡγούμεθα καταριθμεῖν, τῆς
ἐκ τῶν τοιούτων διατυπώσεων ποιότητος ἐν αἷς ἂν
τῶν προτελέσεων χρησίμη φαίνηται δυναμένης προεκτίθεσθαι.

Περὶ τῶν συσχηματιζομένων
δωδεκατημορίων
Οἰκειοῦται δὲ ἀλλήλοις τῶν μερῶν τοῦ ζωδιακοῦ
πρῶτον τὰ συσχηματιζόμενα. ταῦτα δʼ ἐστὶν ὅσα
διάμετρον ἔχει στάσιν, περιέχοντα δύο ὀρθὰς γωνίας
καὶ ἓξ τῶν δωδεκατημορίων καὶ μοίρας ρπ · καὶ
ὅσα τρίγωνον ἔχει στάσιν, περιέχοντα μίαν ὀρθὴν
γωνίαν καὶ τρίτον καὶ δʼ δωδεκατημόρια καὶ μοίρας
ρκ · καὶ ὅσα τετραγωνίζειν λέγεται, περιέχοντα
μίαν ὀρθὴν καὶ γ δωδεκατημόρια καὶ μοίρας (??)·
καὶ ἔτι ὅσα ἑξάγωνον ποιεῖται στάσιν, περιέχοντα
δίμοιρον μιᾶς ὀρθῆς καὶ β δωδεκατημόρια καὶ μοίρας ξ .
Δἰ ἣν δὲ αἰτίαν αὗται μόναι τῶν διαστάσεων
παρελήφθησαν ἐκ τούτων ἂν μάθοιμεν. τῆς μὲν γὰρ
κατὰ τὸ διάμετρον αὐτόθεν ἐστὶν ὁ λόγος φανερὸς
ἐπειδήπερ ἐπὶ μιᾶς εὐθείας ποιεῖται τὰς συναντήσεις.
 λαμβανομένων δὲ τῶν δύο μεγίστων καὶ
διὰ συμφωνίας μορίων τε καὶ ἐπιμορίων, μορίων
μὲν πρὸς τὴν τῶν β ὀρθῶν διάμετρον τοῦ τε
ἡμίσους καὶ τοῦ τρίτου, τὸ μὲν εἰς δύο τὴν τοῦ
 
τετραγώνου πεποίηκε, τὸ δὲ εἰς τρία τὴν τοῦ
ἑξαγώνου καὶ τὴν τοῦ τριγώνου· ἐπιμορίων δὲ
πρὸς τὸ τῆς μιᾶς ὀρθῆς τετράγωνον μεταξὺ λαμβανομένου
τοῦ τε ἡμιολίου καὶ τοῦ ἐπιτρίτου, τὸ
μὲν ἡμιόλιον ἐποίησε τὴν τοῦ τετραγώνου πρὸς
τὴν τοῦ ἑξαγώνου, τὸ δὲ ἐπίτριτον τὴν τοῦ
τριγώνου πρὸς τὴν τοῦ τετραγώνου. τούτων
μέντοι τῶν σχηματισμῶν οἱ μὲν τρίγωνοι καὶ
ἑξάγωνοι σύμφωνοι καλοῦνται διὰ τὸ ἐξ ὁμογενῶν
συγκεῖσθαι δωδεκατημορίων ἢ ἐκ πάντων θηλυκῶν
ἢ ἀρρενικῶν ἀσύμφωνοι δὲ οἱ τετράγωνοι καὶ οἱ
κατὰ διάμετρον διότι κατὰ ἀντίθεσιν τῶν ὁμογενῶν
τὴν σύστασιν λαμβάνουσιν.

Περὶ προσταττόντων καὶ ἀκουόντων
Ὡσαύτως δὲ προστάττοντα καὶ ἀκούοντα λέγεται
τμήματα τὰ κατʼ ἴσην διάστασιν ἀπὸ τοῦ
αὐτοῦ, ἢ καὶ ὁποτέρου, τῶν ἰσημερινῶν σημείων
ἐσχηματισμένα διὰ τὸ ἐν τοῖς ἴσοις χρόνοις ἀναφέρεσθαι
καὶ ἐπὶ τῶν ἴσων εἶναι παραλλήλων.
 
τούτων δὲ τὰ μὲν ἐν τῷ θερινῷ ἡμικυκλίῳ προστάττοντα
καλεῖται, τὰ δʼ ἐν τῷ χειμερινῷ
ὑπακούοντα, διὰ τὸ κατʼ ἐκεῖνο μὲν γινόμενον τὸν
ἥλιον μείζονα ποιεῖν τῆς νυκτὸς τὴν ἡμέραν, κατὰ
τοῦτο δὲ ἐλάττω.

Περὶ βλεπόντων καὶ ἰσοδυναμούντων
Πάλιν δὲ ἰσοδυναμεῖν φασιν ἀλλήλοις μέρη τὰ τοῦ
αὐτοῦ καὶ ὁποτέρου τῶν τροπικῶν σημείων τὸ ἴσον
ἀφεστῶτα, διὰ τὸ καθʼ ἑκάτερον αὐτῶν τοῦ ἡλίου
γινομένου τάς τε ἡμέρας ταῖς ἡμέραις καὶ τὰς
νύκτας ταῖς νυξὶ καὶ τὰ διαστήματα τῶν οἰκείων
ὡρῶν ἰσοχρόνως ἀποτελεῖσθαι. ταῦτα δὲ καὶ βλέπειν
ἄλληλα λέγεται διά τε τὰ προειρημένα καὶ
ἐπειδήπερ ἑκάτερον αὐτῶν ἔκ τε τῶν αὐτῶν μερῶν
τοῦ ὁρίζοντος ἀνατέλλει καὶ εἰς τὰ αὐτὰ καταδύνει.

Περὶ ἀσυνδέτων
Ἀσύνδετα δὲ καὶ ἀπηλλοτριωμένα καλεῖται τμήματα
ὅσα μηδένα λόγον ἁπλῶς ἔχει πρὸς ἄλληλα
τῶν προκατειλεγμένων οἰκειώσεων. ταῦτα δέ
ἐστιν ἃ μήτε τῶν προστάττοντων ἢ ἀκουόντων
τυγχάνει μήτε τῶν βλεπόντων ἢ ἰσοδυναμούντων.
ἔτι καὶ τῶν ἐκκειμένων τεττάρων σχηματισμῶν,
 
τοῦ τε διαμέτρου καὶ τοῦ τριγώνου καὶ τοῦ τετραγώνου
καὶ τοῦ ἑξαγώνου κατὰ τὸ παντελὲς ἀμέτοχα
καταλαμβανόμενα, καὶ ἤτοι δἰ ἑνὸς ἢ διὰ πέντε
γινόμενα δωδεκατημορίων, ἐπειδήπερ τὰ μὲν δἰ
ἑνὸς ἀπέστραπται ὥσπερ ἀλλήλων καὶ δύο αὐτὰ ὄντα
ἑνὸς περιέχει γωνίαν, τὰ δὲ διὰ πέντε εἰς ἄνισα
 διαιρεῖ τὸν ὅλον κύκλον, τῶν ἄλλων σχηματισμῶν
εἰς ἴσα τὴν τῆς περιμέτρου διαίρεσιν ποιουμένων.

Περὶ οἴκων ἑκάστου ἀστέρος
Συνοικειοῦνται δὲ καὶ οἱ πλάνητες τοῖς τοῦ
ζωδιακοῦ μέρεσι κατά τε τοὺς καλουμένους οἴκους
καὶ τρίγωνα καὶ ὑψώματα καὶ ὅρια καὶ τὰ τοιαῦτα.
καὶ τὸ μὲν τῶν οἴκων τοιαύτην ἔχει φύσιν. ἐπειδὴ
γὰρ τῶν ιβ ζῳδίων τὰ βορειότατα καὶ συνεγγίζοντα
μᾶλλον τῶν ἄλλων τοῦ κατὰ κορυφὴν ἡμῶν τόπου,
θερμασίας τε καὶ ἀλέας διὰ τοῦτο περιποιητικὰ
τυγχάνοντα, τό τε τοῦ Καρκίνου ἐστὶ καὶ τὸ τοῦ
Λέοντος, τὰ δύο ταῦτα τοῖς μεγίστοις καὶ κυριωτάτοις,
τουτέστι τοῖς φωσίν, ἀπένειμαν οἴκους, τὸ
μὲν τοῦ Λέοντος ἀρρενικὸν ὂν τῷ ἡλίῳ, τὸ δὲ τοῦ
Καρκίνου θηλυκὸν τῇ σελήνῃ. καὶ ἀκολούθως τὸ
μὲν ἀπὸ τοῦ Λέοντος μέχρις Αἰγόκερω ἡμικύκλιον
ἡλιακὸν ὑπέθεντο, τὸ δὲ ἀπὸ Ὑδροχόου μέχρι
Καρκίνου σεληνιακόν, ὅπως ἐν ἑκατέρῳ τῶν ἡμικυκλίων
ἓν ζῴδιον καθʼ ἕκαστον τῶν πέντε ἀστέρων
οἰκείως ἀπονεμηθῇ, τὸ μὲν πρὸς ἥλιον, τὸ δὲ πρὸς
 
σελήνην ἐσχηματισμένον. ἀκολούθως ταῖς τῶν
κινήσεων αὐτῶν σφαίραις καὶ ταῖς τῶν φύσεων
ἰδιοτροπίαις. τῷ μὲν γὰρ τοῦ Κρόνου ψυκτικῷ
μᾶλλον ὄντι τὴν φύσιν κατʼ ἐναντιότητα τοῦ θερμοῦ
καὶ τὴν ἀνωτάτω καὶ μακρὰν τῶν φωτῶν ἔχοντι
ζώνην ἐδόθη τὰ διάμετρα ζῴδια τοῦ τε Καρκίνου
 καὶ τοῦ Λέοντος, ὅ τε Αἰγόκερως καὶ Ὑδροχόος,
μετὰ τοῦ καὶ ταῦτα τὰ δωδεκατημόρια ψυχρὰ καὶ
χειμερινὰ τυγχάνειν, καὶ ἔτι τὸν κατὰ διάμετρον
συσχηματισμὸν ἀσύμφωνον πρὸς ἀγαθοποιίαν εἶναι.
τῷ δὲ τοῦ Διὸς ὄντι εὐκράτῳ καὶ ὑπὸ τὴν τοῦ
Κρόνου σφαῖραν ἐδόθη τὰ ἐχόμενα δύο τῶν προκειμένων
πνευματικὰ ὄντα καὶ γόνιμα, ὅ τε Τοξότης
καὶ οἱ Ἰχθῦς, κατὰ τριγωνικὴν πρὸς τὰ φῶτα διάστασιν,
ἥτις ἐστὶ συμφώνου καὶ ἀγαθοποιοῦ σχηματισμοῦ.
ἐφεξῆς δὲ τῷ τοῦ Ἄρεως ξηραντικῷ
μᾶλλον ὄντι τὴν φύσιν καὶ ὑπὸ τὴν τοῦ Διὸς ἔχοντι
τὴν σφαῖραν τὰ ἐχόμενα πάλιν ἐκείνων ἐδόθη
δωδεκατημόρια τὴν ὁμοίαν ἔχοντα φύσιν, ὅ τε
Σκορπίος καὶ ὁ Κριός, ἀκολούθως τῇ φθαρτικῇ καὶ
ἀσυμφώνῳ ποιότητι, τὴν τετράγωνον πρὸς τὰ φῶτα
ποιοῦντα διάστασιν. τῷ δὲ τῆς Ἀφροδίτης εὐκράτῳ
τε ὄντι καὶ ὑπὸ τὸν τοῦ Ἄρεως τὰ ἐχόμενα
ἐδόθη δύο ζῴδια γονιμώτατα ὄντα, αἵ τε Χηλαὶ καὶ
ὁ Ταῦρος, τηροῦντα τὴν συμφωνίαν τῆς ἑξαγώνου
 
διαστάσεως, καὶ ἐπειδήπερ οὐ πλέον δύο δωδεκατημορίων
ὁ ἀστὴρ οὗτος ἐφʼ ἑκάτερον τὸ πλεῖστον
ἀφίσταται τοῦ ἡλίου· ἐπὶ τέλει δὲ τῷ τοῦ Ἑρμοῦ
μηδεποτε πλέον ἑνὸς δωδεκατημορίου τὴν ἀπὸ τοῦ
ἡλίου ἐφʼ ἑκάτερα διάστασιν ποιουμένῳ καὶ ὑπὸ μὲν
τοὺς ἄλλους ὄντι, σύνεγγυς δὲ μᾶλλόν πως ἀμφοτέρων
τῶν φωτῶν, τὰ λοιπὰ καὶ συνεχῆ τοῖς ἐκείνων
οἴκοις ἐδόθη δύο δωδεκατημόρια τό τε τῶν Διδύμων
καὶ τὸ τῆς Παρθένου.

Περὶ τριγώνων
Ἡ δὲ πρὸς τὰ τρίγωνα συνοικείωσις τοιαύτη τις
οὖσα τυγχάνει. ἐπειδὴ γὰρ τὸ τρίγωνον καὶ
ἰσόπλευρον σχῆμα συμφωνότατόν ἐστιν ἑαυτῷ καὶ
ὁ ζωδιακὸς ὑπὸ τριῶν κύκλων ὁρίζεται, τοῦ τε
ἰσημερινοῦ καὶ τῶν δύο τροπικῶν, διαιρεῖται δὲ τὰ
 ιβ αὐτοῦ μέρη εἰς τρίγωνα ἰσόπλευρα δ , τὸ μὲν
πρῶτον, ὅ ἐστι διά τε τοῦ Κριοῦ καὶ τοῦ Λέοντος
καὶ τοῦ Τοξότου, ἐκ τριῶν ἀρρενικῶν ζῳδίων
συγκείμενον, καὶ οἴκους ἔχον ἡλίου τε καὶ Ἄρεως
καὶ Διός, ἐδόθη τῷ ἡλίῳ καὶ Διὶ παρὰ τὴν αἵρεσιν
τὴν ἡλιακὴν ὄντος τοῦ Ἄρεως. λαμβάνει δὲ
αὐτοῦ τὴν πρώτην οἰκοδεσποτίαν ἡμέρας μὲν ὁ
ἥλιος, νυκτὸς δὲ ὁ τοῦ Διός, καὶ ἔστιν ὁ μὲν Κριὸς
μᾶλλον πρὸς τῷ ἰσημερινῷ, ὁ δὲ Λέων μᾶλλον
 
πρὸς τῷ θερινῷ, ὁ δὲ Τοξότης πρὸς τῷ χειμερινῷ.
γίνεται δὲ καὶ προηγουμένως μὲν τοῦτο τὸ τρίγωνον
βόρειον, διὰ τὴν τοῦ Διὸς συνοικοδεσποτίαν, ἐπειδήπερ
οὗτος γόνιμός τέ ἐστι καὶ πνευματώδης
οἰκείως τοῖς ἀπὸ τῶν ἄρκτων ἀνέμοις. διὰ δὲ
τὸν τοῦ Ἄρεως οἶκον λαμβάνει μῖξιν τοῦ λιβὸς
καὶ συνίσταται βορρολιβυκόν, ἐπειδήπερ ὁ τοῦ
Ἄρεως τοιούτων ἐστὶ πνευμάτων ποιητικός, διά
τε τὴν τῆς σελήνης αἵρεσιν καὶ τὸ τῶν δυσμῶν τεθηλυσμένον.
Τό τε δεύτερον τρίγωνον, ὅ ἐστι διά τε τοῦ
Ταύρου καὶ Παρθένου καὶ Αἰγόκερω, συγκείμενον
ἐκ τριῶν θηλυκῶν, ἀκολούθως ἐδόθη σελήνῃ τε
καὶ Ἀφροδίτῃ, οἰκοδεσποτούσης αὐτοῦ νυκτὸς μὲν
 τῆς σελήνης, ἡμέρας δὲ τοῦ τῆς Ἄφροδίτης.
καὶ ἔστιν ὁ μὲν Ταῦρος πρὸς τῷ θερινῷ κύκλῳ
μᾶλλον, ἡ δὲ Παρθένος πρὸς τῷ ἰσημερινῷ, ὁ δὲ
Αἰγόκερως πρὸς τῷ χειμερινῷ. γίνεται δὲ καὶ
τοῦτο τὸ τρίγωνον προηγουμένως μὲν νότιον διὰ
τὴν τῆς Ἀφροδίτης οἰκοδεσποτίαν, ἐπειδήπερ ὁ
ἀστὴρ οὗτος τῶν ὁμοίων ἐστὶ πνευμάτων διὰ τὸ
θερμὸν καὶ ἔνικμον τῆς δυνάμεως ποιητικός.
προσλαβὼν δὲ μῖξιν ἀπηλιώτου διὰ τὸ τὸν τοῦ
Κρόνου οἶκον ἐν αὐτῷ τυγχάνειν τὸν Αἰγόκερων
συνίσταται καὶ αὐτὸ νοταπηλιωτικὸν κατʼ ἀντίθεσιν
τοῦ πρώτου, ἐπειδήπερ καὶ ὁ τοῦ Κρόνου τοιούτων
ἐστὶ πνευμάτων ποιητικὸς οἰκειούμενος καὶ αὐτὸς
ταῖς ἀνατολαῖς διὰ τὴν πρὸς τὸν ἥλιον αἵρεσιν.
 
Τὸ δὲ τρίτον τρίγωνον ὅ ἐστι τὸ διά τε
Διδύμων καὶ Χηλῶν καὶ Ὑδροχόου, ἐκ τριῶν
ἀρρενικῶν ζῳδίων συγκείμενον, καὶ πρὸς μὲν τὸν
τοῦ Ἄρεως μηδένα λόγον ἔχον, πρὸς δὲ τὸν τοῦ
Κρόνου καὶ τὸν τοῦ Ἑρμοῦ διὰ τοὺς οἴκους,
τούτοις ἀπενεμήθη, πάλιν οἰκοδεσποτοῦντος ἡμέρας
μὲν τοῦ Κρόνου διὰ τὴν αἵρεσιν, νυκτὸς δὲ τοῦ
Ἑρμοῦ. καὶ ἔστι τὸ μὲν τῶν Διδύμων δωδεκατημόριον
πρὸς τῷ θερινῷ, τὸ δὲ τῶν Χηλῶν πρὸς
τῷ ἰσημερινῷ, τὸ δὲ τοῦ Ὑδροχόου πρὸς τῷ
χειμερινῷ. συνίσταται δὲ καὶ τοῦτο τὸ τρίγωνον
προηγουμένως μὲν ἀπηλιωτικὸν διὰ τὸν τοῦ Κρόνου·
κατὰ δὲ τὴν μῖξιν βορραπηλιωτικὸν διὰ τὴν τοῦ
Διὸς αἵρεσιν τῷ τοῦ Κρόνου πρὸς τὸ τὸν ἡμερινὸν
λόγον συνοικειοῦσθαι.
 Τὸ δὲ τέταρτον τρίγωνον, ὅ ἐστι διά τε Καρκίνου
καὶ Σκορπίου καὶ Ἰχθύων, κατελείφθη μὲν λοιπῷ
ὄντι τῷ τοῦ Ἄρεως καὶ λόγον ἔχοντι πρὸς αὐτὸ διὰ
τὸν οἶκον τὸν Σκορπίον· συνοικοδεσποτοῦσι δὲ
αὐτῷ διά τε τὴν αἵρεσιν καὶ τὸ θηλυκὸν τῶν
ζῳδίων νυκτὸς μὲν ἡ σελήνη, ἡμέρας δὲ ὁ τῆς
Ἀφροδίτης, καὶ ἔστιν ὁ μὲν Καρκίνος πρὸς τῷ
θερινῷ κύκλῳ, ὁ δὲ Σκορπίος πρὸς τῷ χειμερινῷ
μᾶλλον, οἱ δὲ Ιχθῦς πρὸς τῷ ἰσημερινῷ. καὶ τοῦτο
δὲ τὸ τρίγωνον συνίσταται προηγουμένως μὲν
λιβυκὸν διὰ τὴν τοῦ Ἄρεως καὶ τῆς σελήνης
οἰκοδεσποτίαν, κατὰ μῖξιν δὲ νοτολιβυκὸν διὰ τὴν
τῆς Ἀφροδίτης οἰκοδεσποτίαν.

Περὶ ὑψωμάτων
Τὰ δὲ καλούμενα τῶν πλανωμένων ὑψώματα
λόγον ἔχει τοιόνδε ἐπειδὴ γὰρ ὁ ἥλιος ἐν μὲν τῷ
Κριῷ γενόμενος τὴν εἰς τὸ ὑψηλὸν καὶ βόρειον
ἡμικύκλιον μετάβασιν ποιεῖται, ἐν δὲ ταῖς Χηλαῖς
τὴν εἰς τὸ ταπεινὸν καὶ νότιον, εἰκότως τὸν μὲν
Κριὸν ὡς ὕψωμα ἀνατεθήκασιν αὐτῷ καθʼ ὃν
ἄρχεται καὶ τὸ τῆς ἡμέρας μέγεθος καὶ τὸ τῆς
φύσεως αὐτοῦ θερμαντικὸν αὔξεσθαι, τὰς δὲ Χηλὰς
ὡς ταπείνωμα διὰ τὰ ἐναντία.
Ὁ δὲ τοῦ Κρόνου πάλιν ἵνα πρὸς τὸν ἥλιον διάμετρον
στάσιν ἔχῃ, ὥσπερ καὶ ἐπὶ τῶν οἴκων, τὸν
μὲν Ζυγὸν ἀντικειμένως ὡς ὕψωμα ἔλαβε, τὸν δὲ
Κριὸν ὡς ταπείνωμα. ὅπου γάρ τὸ θερμὸν αὔξεται,
μειοῦται ἐκεῖ τὸ ψυχρόν, καὶ ὅπου ἐκεῖνο μειοῦται,
 τὸ ψυχρὸν αὔξεται. πάλιν ἐπειδὴ ἐν τῷ ὑψώματι
τοῦ ἡλίου ἐν τῷ Κριῷ συνοδεύουσα ἡ σελήνη
πρώτην ποιεῖται φάσιν καὶ ἀρχὴν τῆς τοῦ φωτὸς
αὐξήσεως καὶ ὡσπερεὶ ὑψώσεως ἐν τῷ τοῦ ἰδίου
τριγώνου πρώτῳ ζῳδιῳ τῷ Ταύρῳ, τοῦτο μὲν
αὐτῆς ὕψωμα ἐκλήθη, τὸ δὲ διάμετρον τὸ τοῦ
Σκορπίου ταπείνωμα
Μετὰ ταῦτα δὲ ὁ μὲν τοῦ Διὸς τῶν βορείων καὶ
τῶν γονίμων πνευμάτων ἀποτελεστικὸς ὢν ἐν
Καρκίνῳ μάλιστα βορειότατος γινόμενος αὔξεται
 
πάλιν καὶ πληροῖ τὴν ἰδίαν δύναμιν· ὅθεν τοῦτο
μὲν τὸ δωδεκατημόριον ὕψωμα πεποιήκασιν αὐτοῦ,
τὸν δὲ Αἰγόκερων ταπεινωμα.
Ὁ δὲ τοῦ Ἄρεως φύσει καυσώδης ὢν καὶ μᾶλλον
ἐν Αἰγόκερῳ διὰ τὸ νοτιώτατον γίνεσθαι καυστικώτερος
γινόμενος, καὶ αὐτὸς μὲν εἰκότως ἔλαβεν
ὕψωμα κατʼ ἀντίθεσιν τῷ τοῦ Διὸς τὸν Αἰγόκερων,
ταπείνωμα δὲ τὸν Καρκίνον.
Πάλιν ὁ μὲν τῆς Ἀφροδίτης ὑγραντικὸς ὢν φύσει
καὶ μᾶλλον ἐν τοῖς Ἰχθύσι, ἐν οἷς ἡ τοῦ ὑγροῦ ἔαρος
ἀρχὴ προσημαίνεται, καὶ αὐτὸς αὐξάνων τὴν οἰκείαν
δύναμιν, τὸ μὲν ὕψωμα ἔσχεν ἐν τοῖς Ἰχθύσι, τὸ δὲ
ταπείνωμα ἐν τῇ Παρθένῳ.
Ὁ δὲ τοῦ Ἑρμοῦ τὸ ἐναντίον μᾶλλον ὑπόξηρος
ὢν εἰκότως καὶ κατὰ τὸ ἀντικείμενον ἐν μὲν τῇ
Παρθένῳ καθʼ ἣν τὸ ξηρὸν μετόπωρον προσημαίνεται,
καὶ αὐτὸς ὥσπερ ὑψοῦται, κατὰ δὲ τοὺς Ἰχθῦς ταπεινοῦται.

Περὶ ὁρίων διαθέσεως
Περὶ δὲ τῶν ὁρίων δισσοὶ μάλιστα φέρονται
τρόποι, καὶ ὁ μέν ἐστιν Αἰγυπτιακός, ὁ πρὸς τὰς
τῶν οἴκων ὡς ἐπὶ πᾶν κυρίας· ὁ δὲ Χαλδαϊκός, ὁ
πρὸς τὰς τῶν τριγώνων οἰκοδεσποτίας. ὁ μὲν οὖν
Αἰγυπτιακὸς ὁ τῶν κοινῶς φερομένων ὁρίων οὐ πάνυ
τοι σῴζει τὴν ἀκολουθίαν οὔτε τῆς τάξεως οὔτε τῆς
καθʼ ἕκαστον ποσότητος. πρῶτον μὲν γὰρ ἐπὶ τῆς
 
τάξεως πῂ μὲν τοῖς τῶν οἴκων κυρίοις τὰ πρωτεῖα
δεδώκασιν, πῂ δὲ τοῖς τῶν τριγώνων ἐνίοτε δὲ
καὶ τοῖς τῶν ὑψωμάτων. ἐπεὶ παραδείγματος
ἕνεκεν, εἴ γε τοῖς οἴκοις ἠκολουθήκασι, διὰ τί τῷ
τοῦ Κρόνου εἰ τύχοι πρώτῳ δεδώκασιν ἐν Ζυγῷ
καὶ οὐ τῷ τῆς Ἀφροδίτης, καὶ διὰ τί ἐν Κριῷ τῷ
τοῦ Διὶ καὶ οὐ τῷ τοῦ Ἄρεως; εἴτε τοῖς τριγώνοις,
διὰ τί τῷ τοῦ Ἑρμοῦ δεδώκασιν ἐν Αἰγόκερῳ καὶ
οὐ τῷ τῆς Ἀφροδίτης; εἴτε καὶ τοῖς ὑψώμασι, διὰ
τί τῷ τοῦ Ἄρεως ἐν Καρκίνῳ καὶ οὐ τῷ τοῦ Διός;
εἴτε τοῖς τὰ πλεῖστα τούτων ἔχουσι, διὰ τί ἐν
Ὑδροχόῳ τῷ τοῦ Ἑρμοῦ δεδώκασι, τρίγωνον
ἔχοντι μόνον, καὶ οὐχὶ τῷ τοῦ Κρόνου· τούτου
γὰρ καὶ οἶκός ἐστι καὶ τρίγωνον. ἢ διὰ τί ὅλως
ἐν Αἰγόκερῳ τῷ τοῦ Ἑρμοῦ πρώτῳ δεδώκασι
μηδένα λόγον ἔχοντι πρὸς τὸ ζῴδιον οἰκοδεσποτίας;
καὶ ἐπὶ τῆς λοιπῆς διατάξεως τὴν αὐτὴν ἀναλογίαν
ἄν τις εὕροι.
Δεύτερον δὲ καὶ ἡ ποσότης τῶν ὁριων οὐδεμίαν
ἀκολουθίαν ἔχουσα φαίνεται. ὁ γὰρ καθʼ ἕνα
ἕκαστον ἀστέρα ἐπισυναγόμενος ἐκ πάντων ἀριθμός,
 πρὸς ὅν φασιν αὐτῶν τὰ χρονικὰ ἐπιμερίζεσθαι,
οὐδένα οἰκεῖον οὐδὲ εὐαπόδεκτον ἔχει λόγον.
 
ἐὰν δὲ καὶ τούτῳ τῷ κατὰ τὴν ἐπισυναγωγὴν ἀριθμῷ
πιστεύσωμεν, ὡς ἄντικρυς ὑπʼ Αἰγυπτίων ὁμολογουμένῳ,
πολλαχῶς μὲν καὶ ἄλλως τῆς κατὰ τὸ
ζῴδιον ποσότητος ἐναλλασσομένης, ὁ αὐτὸς ἀριθμὸς
ἂν συναγόμενος εὑρεθείη. καὶ ὃ πιθανολογεῖν δὲ
καὶ σοφίζεσθαί τινες ἐπιχειροῦσι περὶ αὐτῶν, ὅτι
κατὰ παντὸς κλίματος ἀναφορικὸν λόγον οἱ καθ̓
ἕκαστον ἀστέρα συσχηματιζόμενοί πως χρόνοι
τὴν αὐτὴν ἐπισυνάγουσι ποσότητα, ψεῦδός ἐστι.
πρῶτον μὲν γὰρ ἀκολουθοῦσι τῇ κοινῇ πραγματείᾳ
καὶ τῇ πρὸς ὁμαλὰς ὑπεροχὰς τῶν ἀναφορῶν
συνισταμένῃ, μὴ κατὰ μικρὸν ἐγγὺς οὔσῃ
τῆς ἀληθείας· καθʼ ἣν ἐπὶ τοῦ διὰ τῆς κάτω
χώρας τῆς Αἰγύπτου παραλλήλου τὸ μὲν τῆς
Παρθένου καὶ τῶν Χηλῶν δωδεκατημόριον ἐν λη 
χρόνοις ἑκάτερον καὶ ἔτι τρίτῳ θέλουσιν ἀναφέρεσθαι,
τὸ δὲ τοῦ Λέοντος καὶ τοῦ Σκορπίου
ἑκάτερον ἐν λε , δεικνυμένου διὰ τῶν γραμμῶν ὅτι
ταῦτα μὲν ἐν πλείοσι τῶν λε χρόνων ἀναφέρεται,
τὸ δὲ τῆς Παρθένου καὶ τὸ τῶν Χηλῶν ἐν ἐλάττοσιν·
ἔπειτα καὶ οἱ τοῦτο ἐπιχειρήσαντες κατασκευάζειν
οὐκέτι φαίνονται κατηκολουθηκότες οὐδʼ οὕτω
τῇ παρὰ τοῖς πλείστοις φερομένῃ ποσότητι τῶν
ὁρίων, κατὰ πολλὰ διηναγκασμένοι καταψεύσασθαι·
 καί που καὶ μορίοις μορίων ἐχρήσαντο,
τοῦ σῶσαι τὸ προκείμενον αὐτοῖς ἕνεκεν, οὐδ̓
αὐτοῖς, ὡς ἔφαμεν, ἀληθοῦς ἐχομένοις σκοποῦ.
 
Τὰ μέντοι φερόμενα παρὰ τοῖς πολλοῖς διὰ τὴν
τῆς ἐπάνωθεν παραδόσεως ἀξιοπιστίαν τοῦτον ὑπόκειται τὸν τρόπον.

Κατὰ Χαλδαίους
Ὁ δὲ Χαλδαϊκὸς τρόπος ἁπλῆν μέν τινα ἔχει καὶ
μᾶλλον πιθανήν, οὐχ οὕτω δὲ αὐταρκῆ πρός τε
τὰς τῶν τριγώνων δεσποτίας ἀκολουθίαν καὶ τὴν
τῆς ποσότητος τάξιν, ὥστε μέντοι καὶ χωρὶς ἀναγραφῆς
δύνασθαι ῥαδίως τινὰ ἐπιβαλεῖν αὐταῖς.
ἐν μὲν γὰρ τῷ πρώτῳ τριγώνῳ Κριῷ καὶ Λέοντι
 καὶ Τοξότῃ τὴν αὐτὴν ἔχοντι παρʼ αὐτοῖς κατὰ
ζῴδιον διαίρεσιν, πρῶτος μὲν λαμβάνει ὁ τοῦ
τριγώνου κύριος, ὁ τοῦ Διός, εἶθʼ ἑξῆς ὁ τοῦ
ἐφεξῆς τριγώνου, λέγω δὴ τὸν τῆς Ἀφροδίτης,
ἐφεξῆς δὲ ὁ τῶν Διδύμων, ὅ τε τοῦ Κρόνου καὶ ὁ
τοῦ Ἑρμοῦ· τελευταῖος δὲ ὁ τοῦ λοιποῦ τριγώνου
κύριος, ὁ τοῦ Ἄρεως. ἐν δὲ τῷ δευτέρῳ τριγώνῳ
Ταύρῳ καὶ Παρθένῳ καὶ Αἰγόκερῳ πάλιν τὴν
αὐτὴν κατὰ ζῴδιον ἔχοντι διαίρεσιν ὁ μὲν τῆς
Ἀφροδίτης πρῶτος, εἶθʼ ὁ τοῦ Κρόνου, πάλιν καὶ
ὁ τοῦ Ἑρμοῦ, μετὰ ταῦτα δὲ ὁ τοῦ Ἄρεως,
 
τελευταῖος δὲ ὁ τοῦ Διός σχεδὸν δὲ καὶ ἐπὶ τῶν
λοιπῶν δύο τριγώνων ἡ τάξις ἥδε συνορᾶται. τῶν
μέντοι τοῦ αὐτοῦ τριγώνου δύο κυρίων, λέγω δὲ
τοῦ τοῦ Κρόνου καὶ τοῦ τοῦ Ἑρμοῦ, τὸ πρωτεῖον
τῆς κατὰ τὸ οἰκεῖον τάξεως ἡμέρας μὲν ὁ τοῦ
Κρόνου λαμβάνει, νυκτὸς δὲ ὁ τοῦ Ἑρμοῦ. καὶ ἡ
καθʼ ἕκαστον δὲ ποσότης ἁπλῆ τις οὖσα τυγχάνει.
ἵνα γὰρ καθʼ ὑπόβασιν τῆς τῶν πρωτείων τάξεως
καὶ ἡ ποσότης τῶν ἑκάστου ὁρίων μιᾷ μοίρᾳ
λείπηται τῆς προτεταγμένης, τῷ μὲν πρώτῳ
πάντοτε διδόασι μοίρας η , τῷ δὲ δευτέρῳ ζ , τῷ
δὲ τρίτῳ ς , τῷ δὲ τετάρτῳ ε , τῷ δὲ τελευταίῳ
 δ , συμπληρουμένων οὕτω τῶν κατὰ τὸ ζῴδιον λ 
μοιρῶν. συνάγονται δὲ καὶ ἐκ τούτων τοῦ μὲν
Κρόνου μοῖραι ἡμέρας μὲν οη , νυκτὸς δὲ ξς ·
τοῦ δὲ Διὸς οβ · τοῦ δὲ Ἄρεως ξθ · τῆς δὲ
Ἀφροδίτης οε · τοῦ δὲ Ἑρμοῦ ἡμέρας μὲν ξς ,
νυκτὸς δὲ οη . γίνονται μοῖραι τξ .
Τούτων μὲν οὖν τῶν ὁρίων ἀξιοπιστότερα, ὡς
 ἔφαμεν, τυγχάνει τὰ κατὰ τὸν Αἰγυπτιακὸν τρόπον
καὶ διὰ τὸ τὴν συναγωγὴν αὐτῶν παρὰ τοῖς Αἰγυπτίοις
συγγραφεῦσιν ὡς χρησίμην ἀναγραφῆς
ἠξιῶσθαι καὶ διὰ τὸ συμφωνεῖν αὐτοῖς ὡς ἐπὶ πᾶν
τὰς μοίρας τῶν ὁρίων ταῖς κατατεταγμέναις ὑπ̓
αὐτῶν παραδειγματικαῖς γενέσεσιν. αὐτῶν μέντοι
τούτων τῶν συγγραφέων μηδαμῆ τὴν σύνταξιν
αὐτῶν μηδὲ τὸν ἀριθμὸν ἐμφανισάντων, ὕποπτον ἂν
 
εἰκότως καὶ εὐδιάβλητον αὐτῶν γένοιτο τὸ περὶ τὴν
τάξιν ἀνομόλογον. ἤδη μέντοι περιτετυχήκαμεν
ἡμεῖς ἀντιγράφῳ παλαιῷ καὶ τὰ πολλὰ διεφθαρμένῳ,
περιέχοντι φυσικὸν καὶ σύμφωνον λόγον τῆς
τάξεως καὶ τῆς ποσότητος αὐτῶν μετὰ τοῦ τάς τε
τῶν προειρημένων γενέσεων μοιρογραφίας καὶ τὸν
τῶν συναγωγῶν ἀριθμὸν σύμφωνον εὑρίσκεσθαι τῇ
τῶν παλαιῶν ἀναγραφῇ. τὸ δὲ κατὰ λέξιν τοῦ
βιβλίου πάνυ μακρὸν ἦν καὶ μετὰ περιττῆς ἀποδείξεως,
ἀδιάγνωστον δὲ διὰ τὸ διεφθάρθαι, καὶ μόλις
αὐτὴν τὴν τοῦ καθʼ ὅλου προαίρεσιν δυνάμενον
ἡμῖν ὑποτυπῶσαι· καὶ ταῦτα συνεφοδιαζούσης καὶ
τῆς αὐτῶν τῶν ὁρίων ἀναγραφῆς μᾶλλόν πως διὰ
τὸ πρὸς τῷ τέλει τοῦ βιβλίου κατατετάχθαι διασεσωσμένης.
ἔχει γοῦν ὁ τύπος τῆς ὅλης αὐτῶν
 ἐπιβολῆς τὸν τρόπον τοῦτον· ἐπὶ μὲν γὰρ τῆς
τάξεως τῆς καθʼ ἕκαστον δωδεκατημόριον παραλαμβάνεται
τά τε ὑψώματα καὶ τὰ τρίγωνα καὶ οἱ
οἶκοι. καθʼ ὅλου μὲν γὰρ ὁ μὲν β τούτων ἔχων
ἀστὴρ οἰκοδεσποτίας ἐν τῷ αὐτῷ ζῳδίῳ προτάττεται,
κἂν κακοποιὸς ᾖ· ὅπου δὲ τοῦτο οὐ
συμβαίνει οἱ μὲν κακοποιοὶ πάντοτε ἔσχατοι
τάττονται, πρῶτοι δὲ οἱ τοῦ ὑψώματος κύριοι,
εἶτα οἱ τοῦ τριγώνου, εἶτα οἱ τοῦ οἴκου ἀκολούθως
 
τῇ ἐφεξῆς τάξει τῶν ζῳδίων, πάλιν δὲ ἐφεξῆς οἱ
ἀνὰ δύο ἔχοντες οἰκοδεσποτίας προταττόμενοι τοῦ
μίαν ἔχοντος ἐν τῷ αὐτῷ ζῳδίῳ. ὁ μέντοι Καρκίνος
καὶ ὁ Λέων οἶκοι ὄντες ἡλίου καὶ σελήνης,
ἐπεὶ οὐ δίδοται τοῖς φωσὶ ὅρια, ἀπονέμονται τοῖς
κακοποιοῖς διὰ τὸ ἐν τῇ τάξει πλεονεκτεῖσθαι, ὁ
μὲν Καρκίνος τῷ τοῦ Ἄρεως, ὁ δὲ Λέων τῷ τοῦ
Κρόνου, ἐν οἷς καὶ ἡ τάξις αὐτοῖς ἡ οἱκεία φυλάττεται.
ἐπὶ δὲ τῆς ποσότητος τῶν ὁρίων, ὡς μὲν
μηδενὸς εὑρισκομένου κατὰ δύο τρόπους κυρίου
ἤτοι ἐν αὐτῷ τῷ ζῳδίῳ ἢ καὶ ἐν τοῖς ἐφεξῆς μέχρι
τεταρτημορίου, τοῖς μὲν ἀγαθοποιοῖς, τουτέστι τῷ
τε τοῦ Διὸς καὶ τῷ τῆς Ἀφροδίτης ἑκάστῳ, δίδονται
μοῖραι ζ , τοῖς δὲ κακοποιοῖς, τουτέστι τῷ
τοῦ Κρόνου καὶ τῷ τοῦ Ἄρεως ἑκάστῳ μοῖραι ε ,
τῷ δὲ τοῦ Ἑρμοῦ ἐπικοίνῳ ὄντι μοῖραι ς , εἰς
συμπλήρωσιν τῶν λ . ἐπεὶ δὲ ἔχουσί τινες ἀεὶ δύο
λόγους, ὁ γὰρ τῆς Ἀφροδίτης μόνος γίνεται οἰκοδεσπότης
 τοῦ κατὰ τὸν Ταῦρον τριγώνου τῆς
σελήνης εἰς τὰ ὅρια μὴ παραλαμβανομένης, προσδίδοται
μὲν ἑκάστῳ τῶν οὕτως ἐχόντων ἄν τε ἐν
αὐτῷ τῷ ζῳδίῳ ἄν τε ἐν τοῖς ἐφεξῆς μέχρι τεταρτημορίου
μοῖρα μία, οἷς καὶ παρέκειντο στιγμαί.
ἀφαιροῦνται δὲ αἱ προστιθέμεναι τῆς διπλῆς ἀπὸ
τῶν λοιπῶν καὶ μοναχῶν, ὡς ἐπὶ τὸ πολὺ δὲ ἀπὸ
τοῦ τοῦ Κρόνου, εἶτα καὶ τοῦ τοῦ Διος, διὰ τὸ
 
βραδύτερον αὐτῶν τῆς κινήσεως. ἔστι δὲ καὶ ἡ
τούτων τῶν ὁρίων ἔκθεσις τοιαύτη.

Περὶ τόπων καὶ μοιρῶν
Διεῖλον δέ τινες καὶ εἰς ἔτι τούτων λεπτομερέστερα
τμήματα τῆς οἰκοδεσποτίας, τόπους καὶ
μοίρας ὀνομάσαντες, καὶ τόπον μὲν ὑποτιθέμενοι
τὸ τοῦ δωδεκατημορίου δωδεκατημόριον, τουτέστι
 μοίρας β ἥμισυ, καὶ διδόντες αὐτῶν τὴν κυρίαν
τοῖς ἐφεξῆς ζῳδίοις. ἄλλοι δὲ καὶ κατʼ ἄλλας τινὰς
ἀλόγους τάξεις, μοῖραν δὲ ἑκάστην πάλιν ἀπ̓
ἀρχῆς ἑκάστῳ διδόντες τῶν ἀστέρων ἀκολούθως
τῇ τάξει τῶν Χαλδαϊκῶν ὁρίων. ταῦτα μὲν οὖν
πιθανὸν καὶ οὐ φυσικὸν ἀλλὰ κενόδοξον ἔχοντα
λόγον παρήσομεν. ἐκεῖνο δὲ ἐπιστάσεως ἄξιον
τυγχάνον οὐ παραλείψομεν, ὅτι καὶ τὰς τῶν δωδεκατημορίων
ἀρχὰς ἀπὸ τῶν ἰσημερινῶν καὶ τῶν
τροπικῶν σημείων εὔλογόν ἐστι ποιεῖσθαι, καὶ
τῶν συγγραφέων τοῦτό πως ἐμφανισάντων, καὶ
μάλιστα διότι τὰς φύσεις καὶ τὰς δυνάμεις καὶ τὰς
συνοικειώσεις αὐτῶν ὁρῶμεν ἐκ τῶν προαποδεδειγμένων
ἀπὸ τῶν τροπικῶν καὶ ἰσημερινῶν ἀρχῶν
 
καὶ οὐκ ἀπʼ ἄλλου τινὸς ἐχούσας τὴν αἰτίαν.
ἄλλων μὲν γὰρ ἀρχῶν ὑποτιθεμένων ἢ μηκέτι
συγχρῆσθαι ταῖς φύσεσιν αὐτῶν εἰς τὰς προτελέσεις
ἀναγκασθησόμεθα ἢ συγχρώμενοι διαπίπτειν,
παραβάντων καὶ ἀπαλλοτριωθέντων τῶν τὰς
δυνάμεις αὐτοῖς ἐμπεριποιησάντων τοῦ ζωδιακοῦ διαστημάτων.

Περὶ προσώπων καὶ λαμπηνῶν
καὶ τῶν τοιούτων
Αἱ μὲν οὖν συνοικειώσεις τῶν ἀστέρων καὶ τῶν
δωδεκατημορίων σχεδὸν ἂν εἶεν τοσαῦται. λέγονται
 δὲ καὶ ἰδιοπρόσωποι μὲν ὅταν ἕκαστος αὐτῶν
τὸν αὐτὸν διασώζῃ πρὸς ἥλιον ἢ καὶ σελήνην
σχηματισμὸν ὅνπερ καὶ ὁ οἶκος αὐτοῦ πρὸς τοὺς
ἐκείνων οἴκους· οἷον ὅταν ὁ τῆς Ἀφροδίτης λόγου
ἕνεκεν ἑξάγωνον ποιῇ πρὸς τὰ φῶτα διάστασιν,
ἀλλὰ πρὸς ἥλιον μὲν ἑσπέριος ὤν, πρὸς σελήνην
δὲ ἑῷος, ἀκολούθως τοῖς ἐξ ἀρχῆς οἴκοις· λαμπήναις
δὲ ἐν ἰδίαις εἶναι καὶ θρόνοις καὶ τοῖς τοιούτοις
ὅταν κατὰ δύο ἢ καὶ πλείους τῶν προεκτεθειμένων
 
τρόπων συνοικειούμενοι τυγχάνωσι τοῖς τόποις ἐν
οἷς καταλαμβάνονται, τότε μάλιστα τῆς δυνάμεως
αὐτῶν αὐξανομένης πρὸς ἐνέργειαν διὰ τὸ ὅμοιον
καὶ συμπρακτικὸν τῆς τῶν περιεχόντων δωδεκατημορίων
ὁμοφυοῦς οἰκειότητος. χαίρειν δέ φασιν
αὐτοὺς ὅταν κἂν μὴ πρὸς αὐτοὺς ᾖ ἡ συνοικείωσις
τῶν περιεχόντων ζῳδίων ἀλλὰ μέντοι πρὸς τοὺς τῶν
αὐτῶν αἱρέσεων, ἐκ μακροῦ μᾶλλον οὕτω γινομένης
τῆς συμπαθείας. κοινωνοῦσι δὲ ὅμως καὶ κατὰ τὸν
αὐτὸν τρόπον τῆς ὁμοιότητος· ὥσπερ ὅταν ἐν τοῖς
ἠλλοτριωμένοις καὶ τῆς ἐναντίας αἱρέσεως τόποις
καταλαμβάνωνται, πολὺ παραλύεται τὸ τῆς οἰκείας
αὐτῶν δυνάμεως, ἄλλην τινὰ φύσιν μικτὴν ἀποτελούσης
τῆς κατὰ τὸ ἀνόμοιον τῶν περιεχόντων ζῳδίων κράσεως.

Περὶ συναφειῶν καὶ ἀπορροιῶν
καὶ τῶν ἄλλων δυνάμεων
Καὶ καθʼ ὅλου δὲ συνάπτειν μὲν λέγονται τοῖς
ἑπομένοις οἱ προηγούμενοι, ἀπερρυηκέναι δὲ οἱ
ἑπόμενοι τῶν προηγουμένων, ἐφʼ ὅσον ἂν μὴ μακρὸν
ᾖ τὸ μεταξὺ αὐτῶν διάστημα. παραλαμβάνεται δὲ
 
τὸ τοιοῦτον ἐάν τε σωματικῶς ἐάν τε καὶ κατά τινα
τῶν παραδεδομένων σχηματισμῶν συμβαίνῃ, πλὴν
ὅτι γε πρὸς μὲν τὰς δἰ αὐτῶν τῶν σωμάτων
συναφὰς καὶ ἀπορροίας καὶ τὰ πλάτη παρατηρεῖν
αὐτῶν χρήσιμον εἰς τὸ μόνας τὰς ἐπὶ τὰ αὐτὰ μέρη
τοῦ διὰ μέσων εὑρισκομένας παρόδους παραδέχεσθαι.
πρὸς δὲ τὰς διὰ τῶν συσχηματισμῶν περιττόν
ἐστι τὸ τοιοῦτον, πασῶν ἀεὶ τῶν ἀκτίνων ἐπὶ ταὐτά,
τουτέστιν ἐπὶ τὸ κέντρον τῆς γῆς, φερομένων καὶ
ὁμοίως πανταχόθεν συμβαλλουσῶν.
 Ἐκ δὴ τούτων ἁπάντων εὐσύνοπτον ὅτι τὸ μὲν
ποιὸν ἑκάστου τῶν ἀστέρων ἐπισκεπτέον ἔκ τε τῆς
ἰδίας αὐτῶν φυσικῆς ἰδιοτροπίας καὶ ἔτι τῆς τῶν
περιεχόντων δωδεκατημορίων, ἢ καὶ τῆς τῶν πρός
τε τὸν ἥλιον καὶ τὰς γωνίας σχηματισμῶν κατὰ
τὸν ἐκτεθειμένον ἡμῖν περὶ πάντων τούτων τρόπον·
τὴν δὲ δύναμιν πρῶτον μὲν ἐκ τοῦ ἤτοι ἀνατολικοὺς
αὐτοὺς εἶναι καὶ προσθετικοὺς ταῖς ἰδίαις κινήσεσι,
 
τότε γὰρ μάλιστά εἰσιν ἰσχυροί· ἢ δυτικοὺς καὶ
ἀφαιρετικούς, τότε γὰρ ἀσθενεστέραν ἔχουσι τὴν
ἐνέργειαν· ἔπειτα καὶ ἐκ τοῦ πως ἔχειν πρὸς τὸν
ὁρίζοντα, μεσουρανοῦντες μὲν γὰρ ἢ ἐπιφερόμενοι
τῷ μεσουρανήματι μάλιστά εἰσι δυναμικοί· δεύτερον
δὲ ὅταν ἐπʼ αὐτοῦ τοῦ ὁρίζοντος ὦσιν ἢ ἐπαναφέρωνται,
καὶ μᾶλλον ὅταν ἐπὶ τοῦ ἀνατολικοῦ,
ἧττον δὲ ὅταν ὑπὸ γῆν μεσουρανῶσιν ἢ ἄλλως συσχηματίζωνται
τῷ ἀνατέλλοντι τόπῳ· μὴ οὕτω δὲ
ἔχοντες ἀδύναμοι παντελῶς τυγχάνουσιν.

προοίμιον 
 
Τὰ μὲν δὴ κυριώτερα τῶν πινακικῶς προεκτεθειμένων
νῦν εἰς τὴν τῶν κατὰ μέρος προρρήσεων
ἐπίσκεψιν ὡς ἐν κεφαλαίοις μέχρι τοσούτων ἡμῖν
ἐφοδευέσθω, συνάψωμεν δὲ ἤδη κατὰ τὸ ἑξῆς τῆς
ἀκολουθίας τὰς καθʼ ἕκαστα τῶν εἰς τὸ δυνατὸν τῆς
τοιαύτης προρρήσεως ἐμπιπτόντων πραγματείας,
ἐχόμενοι πανταχῆ τῆς κατὰ τὸν φυσικὸν τρόπον ὑφηγήσεως.
Εἰς δύο τοίνυν τὰ μέγιστα καὶ κυριώτατα μέρη
διαιρουμένου τοῦ δἰ ἀστρονομίας προγνωστικοῦ,
καὶ πρώτου μὲν ὄντος καὶ γενικωτέρου τοῦ καθ̓
 
 ὅλα ἔθνη καὶ χώρας καὶ πόλεις λαμβανομένου, ὃ
καλεῖται καθολικόν, δευτέρου δὲ καὶ εἰδικωτέρου
τοῦ καθʼ ἕνα ἕκαστον τῶν ἀνθρώπων, ὃ καὶ αὐτὸ
καλεῖται γενεθλιαλογικόν, προσήκειν ἡγούμεθα περὶ
τοῦ καθολικοῦ πρῶτον ποιήσασθαι τὸν λόγον, ἐπειδήπερ
ταῦτα μὲν κατὰ μείζους καὶ ἰσχυροτέρας
αἰτίας τρέπεσθαι πέφυκε μᾶλλον τῶν μερικῶς ἀποτελουμένων.
ὑποπιπτουσῶν δὲ ἀεὶ τῶν ἀσθενεστέρων
φύσεων ταῖς δυνατωτέραις καὶ τῶν κατὰ μέρος
ταῖς καθʼ ὅλου, παντάπασιν ἀναγκαῖον ἂν εἴη τοῖς
προαιρουμένοις περὶ ἑνὸς ἑκάστου σκοπεῖν πολὺ πρότερον
περὶ τῶν ὁλοσχερεστέρων περιειληφέναι.
Καὶ αὐτῆς δὲ τῆς καθολικῆς ἐπισκέψεως τὸ μὲν
πάλιν κατὰ χώρας ὅλας λαμβάνεται, τὸ δὲ κατὰ
πόλεις. καὶ ἔτι τὸ μὲν κατὰ μείζους καὶ περιοδικωτέρας
περιστάσεις, οἷον πολέμων ἢ λιμῶν ἢ
λοιμῶν ἢ σεισμῶν ἢ κατακλυσμῶν καὶ τῶν
τοιούτων· τὸ δὲ κατὰ ἐλάττους καὶ καιρικωτέρας,
οἷαί εἰσιν αἱ τῶν ἐτησίων ὡρῶν καὶ κατὰ τὸ
μᾶλλον καὶ ἧττον ἀλλοιώσεις, περί τε ἀνέσεις ἢ
ἐπιτάσεις χειμώνων καὶ καυμάτων καὶ πνευμάτων
εὐφορίας τε καὶ ἀφορίας καὶ τὰ τοιαῦτα. προηγεῖται
δὲ καὶ τούτων εἰκότως ἑκατέρου τό τε
κατὰ χώρας ὅλας καὶ τὸ κατὰ μείζους περιστάσεις
 διὰ τὴν αὐτὴν αἰτίαν τῇ προειρημένῃ·
 
πρὸς δὲ τὴν τούτων ἐπίσκεψιν μάλιστα παραλαμβανομένων
δύο τούτων, τῆς τε τῶν δωδεκατημορίων
τοῦ ζωδιακοῦ καὶ ἔτι τῆς τῶν ἀστέρων
πρὸς ἕκαστα τῶν κλιμάτων συνοικειώσεως καὶ τῶν
ἐν τοῖς οἰκείοις μέρεσι κατὰ καιροὺς γινομένων
ἐπισημασιῶν, κατὰ μὲν τὰς συζυγίας ἡλίου καὶ
σελήνης τῶν ἐκλειπτικῶν, κατὰ δὲ τὰς τῶν πλανωμένων
παρόδους τῶν περὶ τὰς ἀνατολὰς καὶ τοὺς
στηριγμούς, προεκθησόμεθα τὸν τῶν εἰρημένων
συμπαθειῶν φυσικὸν λόγον, ἅμα παριστάντες ἐξ
ἐπιδρομῆς καὶ τὰς καθʼ ὅλα ἔθνη θεωρουμένας ὡς
ἐπὶ πᾶν σωματικάς τε καὶ ἠθικὰς ἰδιοτροπίας, οὐκ
ἀλλοτρίας τυγχανούσας τῆς τῶν συνοικειουμένων
ἀστέρων τε καὶ δωδεκατημορίων φυσικῆς περιστάσεως.

Περὶ τῶν καθʼ ὅλα κλίματα ἰδιωμάτων
Τῶν τοίνυν ἐθνικῶν ἰδιωμάτων τὰ μὲν καθ̓
ὅλους παραλλήλους καὶ γωνίας ὅλας διαιρεῖσθαι
συμβέβηκε ὑπὸ τῆς πρὸς τὸν διὰ μέσων τῶν ζῳδίων
κύκλον καὶ τὸν ἥλιον αὐτῶν σχέσεως. τῆς γὰρ
καθʼ ἡμᾶς οἰκουμένης ἐν ἑνὶ τῶν βορείων τεταρτημορίων
οὔσης, οἱ μὲν ὑπὸ τοὺς νοτιωτέρους
παραλλήλους, λέγω δὲ τοὺς ἀπὸ τοῦ ἰσημερινοῦ
 
μέχρι τοῦ θερινοῦ τροπικοῦ, κατὰ κορυφὴν λαμβανόντες
 τὸν ἥλιον καὶ διακαιόμενοι, μέλανες τὰ
σώματα καὶ τὰς τρίχας οὖλοί τε καὶ δασεῖς καὶ
τὰς μορφὰς συνεσπασμένοι καὶ τὰ μεγέθη συντετηγμένοι
καὶ τὰς φύσεις θερμοὶ καὶ τοῖς ἤθεσιν
ὡς ἐπὶ πᾶν ἄγριοι τυγχάνουσι διὰ τὴν ὑπὸ καύματος
συνέχειαν τῶν οἰκήσεων, οὓς δὴ καλοῦμεν κοινῶς
Αἰθίοπας. καὶ οὐ μόνον αὐτοὺς ὁρῶμεν οὕτως
ἔχοντας ἀλλὰ καὶ τὸ περιέχον αὐτοὺς τοῦ ἀέρος
κατάστημα καὶ τὰ ἄλλα ζῷα καὶ τὰ φυτὰ παρʼ
αὐτοῖς ἐμφανίζοντα τὴν διαπύρωσιν.
Οἱ δὲ ὑπὸ τοὺς βορειοτέρους παραλλήλους, λέγω
δὲ τοὺς ὑπὸ τὰς ἄρκτους τὸν κατὰ κορυφὴν ἔχοντες
τόπον, πολὺ τοῦ ζωδιακοῦ καὶ τῆς τοῦ ἡλίου θερμότητος
ἀφεστῶτες, κατεψυγμένοι μέν εἰσι διὰ
τοῦτο, δαψιλεστέρας δὲ μεταλαμβάνοντες τῆς
ὑγρᾶς οὐσίας, θρεπτικωτάτης οὔσης καὶ ὑπὸ μηδενὸς
ἀναπινομένης θερμοῦ, λευκοί τε τὰ χρώματά εἰσι
καὶ τετανοὶ τὰς τρίχας τά τε σώματα μεγάλοι καὶ
εὐτραφεῖς τοῖς μεγέθεσι καὶ ὑπόψυχροι τὰς φύσεις,
ἄγριοι δὲ καὶ αὐτοὶ τοῖς ἤθεσι διὰ τὴν ὑπὸ τοῦ
κρύους συνέχειαν τῶν οἰκήσεων. ἀκολουθεῖ δὲ
τούτοις καὶ ὁ τοῦ περιέχοντος αὐτοὺς ἀέρος χειμὼν
καὶ τῶν φυτῶν τὰ μεγέθη καὶ τὸ δυσήμερον τῶν
ζῴων. καλοῦμεν δὲ καὶ τούτους ὡς ἐπὶ πᾶν Σκύθας.
Οἱ δὲ μεταξὺ τοῦ θερινοῦ τροπικοῦ καὶ τῶν
ἄρκτων, μήτε κατὰ κορυφὴν γινομένου παρʼ αὐτοῖς
 
 τοῦ ἡλίου μήτε πολὺ κατὰ τὰς μεσημβρινὰς παρόδους
ἀφισταμένου, τῆς τε τῶν ἀέρων εὐκρασίας
μετειλήφασι, καὶ αὐτῆς μὲν διαφερούσης ἀλλʼ οὐ
σφόδρα μεγάλην τὴν παραλλαγὴν τῶν καυμάτων
πρὸς τὰ ψύχη λαμβανούσης. ἔνθεν τοῖς χρώμασι
μέσοι καὶ τοῖς μεγέθεσι μέτριοι καὶ ταῖς φύσεσιν
εὔκρατοι καὶ ταῖς οἰκήσεσι συνεχεῖς καὶ τοῖς ἤθεσιν
ἥμεροι τυγχάνουσι. τούτων δὲ οἱ πρὸς νότον ὡς
ἐπὶ πᾶν ἀγχινούστεροι καὶ εὐμήχανοι μᾶλλον καὶ
περὶ τὴν τῶν θείων ἱστορίαν ἱκανώτεροι διὰ τὸ
συνεγγίζειν αὐτῶν τὸν κατὰ κορυφὴν τόπον τοῦ
ζωδιακοῦ καὶ τῶν περὶ αὐτὸν πλανωμένων ἀστέρων,
οἷς οἰκείως καὶ αὐτοὶ τὰς ψυχικὰς κινήσεις εὐεπηβόλους
τε ἔχουσι καὶ διερευνητικὰς καὶ τῶν ἰδίως
καλουμένων μαθημάτων περιοδευτικάς. καὶ τούτων
δὲ πάλιν οἱ μὲν πρὸς ἕω μᾶλλόν εἰσιν ἠρρενωμένοι καὶ
εὔτονοι τὰς ψυχὰς καὶ πάντα ἐκφαίνοντες, ἐπειδὴ
τὰς ἀνατολὰς ἄν τις εἰκότως τῆς ἡλιακῆς φύσεως
ὑπολάβοι καὶ τὸ μέρος ἐκεῖνο ἡμερινόν τε καὶ
ἀρρενικὸν καὶ δεξιόν, καθʼ ὃ κἀν τοῖς ζῴοις ὁρῶμεν
τὰ δεξιὰ μέρη μᾶλλον ἐπιτηδειότητα ἔχοντα πρὸς
ἰσχὺν καὶ εὐτονίαν. οἱ δὲ πρὸς ἑσπέραν τεθηλυσμένοι
μᾶλλόν εἰσι καὶ τὰς ψυχὰς ἁπαλώτεροι καὶ
τὰ πολλὰ κρύπτοντες, ἐπειδὴ πάλιν τοῦτο τὸ μέρος
 σεληνιακὸν τυγχάνει, πάντοτε τῆς σελήνης τὰς
 
πρώτας ἐπιτολὰς καὶ ἀπὸ συνόδου φαντασίας ἀπὸ
λιβὸς ποιουμένης. διὰ δὴ τοῦτο νυκτερινὸν δοκεῖ
κλίμα θηλυκὸν καὶ εὐώνυμον ἀντικειμένως τῷ ἀνατολικῷ.
Ἤδη δέ τινες καὶ ἐν ἑκάστοις τούτοις τῶν ὅλων
μερῶν ἰδιότροποι περιστάσεις ἠθῶν καὶ νομίμων
φυσικῶς ἐξηκολούθησαν. ὥσπερ γὰρ ἐπὶ τῶν τοῦ
περιέχοντος καταστημάτων καὶ ἐν τοῖς ὡς ἐπὶ πᾶν
κατειλεγμένοις θερμοῖς ἢ ψυχροῖς ἢ εὐκράτοις καὶ
κατὰ μέρος ἰδιάζουσι τόποι καὶ χῶραί τινες ἐν τῷ
μᾶλλον ἢ ἧττον ἤτοι διὰ θέσεως τάξιν ἢ ὕψος ἢ
ταπεινότητα ἢ διὰ παράθεσιν· ἔτι δὲ ὡς ἱππικοί
τινες μᾶλλον διὰ τὸ τῆς χώρας πεδινόν, καὶ ναυτικοὶ
διὰ τὴν τῆς θαλάττης ἐγγύτητα, καὶ ἥμεροι διὰ τὴν
τῆς χώρας εὐθηνίαν, οὕτω καὶ ἐκ τῆς πρὸς τοὺς
ἀστέρας κατὰ τὰ δωδεκατημόρια φυσικῆς τῶν κατὰ
μέρος κλιμάτων συνοικειώσεως ἰδιοτρόπους ἄν τις
εὕροι φύσεις παρʼ ἑκάστοις, καὶ αὐτὰς δὲ ὡς ἐπὶ πᾶν
οὐχ ὡς καὶ καθʼ ἕνα ἕκαστον πάντως ἐνυπαρχούσας.
ἀναγκαῖον οὖν ἐφʼ ὧν ἂν εἴη χρήσιμον πρὸς τὰς
κατὰ μέρος ἐπισκέψεις κεφαλαιωδῶς ἐπελθεῖν.

Περὶ τῆς τῶν χωρῶν πρὸς τὰ τρίγωνα
καὶ τοὺς ἀστέρας συνοικειώσεως
Τεττάρων δὴ τριγωνικῶν σχημάτων ἐν τῷ
 ζωδιακῷ θεωρουμένων, ὡς δέδεικται διὰ τῶν ἔμπροσθεν
ἡμῖν, ὅτι τὸ μὲν κατὰ Κριὸν καὶ Λέοντα
καὶ Τοξότην βορρολυβυκόν τέ ἐστι καὶ οἰκοδεσποτεῖται
μὲν προηγουμένως ὑπὸ τοῦ τοῦ Διὸς διὰ
τὸ βόρειον, συνοικοδεσποτεῖται δὲ καὶ ὑπὸ τοῦ
Ἄρεως διὰ τὸ λιβυκόν· τὸ δὲ κατὰ τὸν Ταῦρον
καὶ τὴν Παρθένον καὶ τὸν Αἰγόκερων νοταπηλιωτικόν
τέ ἐστι καὶ οἰκοδεσποτεῖται πάλιν προηγουμένως
μὲν ὑπὸ τοῦ τῆς Ἀφροδίτης διὰ τὸ νότιον,
συνοικοδεσποτεῖται δὲ ὑπὸ τοῦ Κρόνου διὰ τὸ
ἀπηλιωτικόν· τὸ δὲ κατὰ τοὺς Διδύμους καὶ τὰς
Χηλὰς καὶ τὸν Ὑδροχόον βορραπηλιωτικόν τέ
ἐστι καὶ οἰκοδεσποτεῖται προηγουμένως μὲν ὑπὸ
τοῦ Κρόνου διὰ τὸ ἀπηλιωτικόν, συνοικοδεσποτεῖται
δὲ ὑπὸ τοῦ Διὸς διὰ τὸ βόρειον· τὸ δὲ κατὰ τὸν
Καρκίνον καὶ τὸν Σκορπίον καὶ τοὺς Ιχθῦς νοτολιβυκόν
τέ ἐστι καὶ οἰκοδεσποτεῖται προηγουμένως
μὲν ὑπὸ τοῦ τοῦ Ἄρεως διὰ τὸ λιβυκόν, συνοικοδεσποτεῖται
δὲ ὑπὸ τοῦ τῆς Ἀφροδίτης διὰ τὸ νότιον—
Τούτων δὲ οὕτως ἐχόντων διαιρουμένης τε τῆς
καθʼ ἡμᾶς οἰκουμένης εἰς τέτταρα τεταρτημόρια,
τοῖς τριγώνοις ἰσάριθμα, κατὰ μὲν πλάτος ὑπό τε
τῆς καθʼ ἡμᾶς θαλάττης ἀπὸ τοῦ Ἡρακλείου
πορθμοῦ μέχρι τοῦ Ἰσσικοῦ κόλπου καὶ τῆς ἐφεξῆς
 
πρὸς ἀνατολὰς ὀρεινῆς ῥάχεως, ὑφʼ ὧν χωρίζεται
τό τε νότιον καὶ τὸ βόρειον αὐτῆς μέρος, κατὰ δὲ
μῆκος ὑπὸ τοῦ Ἀραβικοῦ κόλπου, διὰ καὶ τοῦ
 Αἰγαίου πελάγους καὶ Πόντου καὶ τῆς Μαιώτιδος
λίμνης, ὑφʼ ὧν χωρίζεται τό τε ἀπηλιωτικὸν καὶ
τὸ λιβυκὸν μέρος, γίνεται τεταρτημόρια τέτταρα,
σύμφωνα τῇ θέσει τῶν τριγώνων· ἓν μὲν πρὸς
βορρολίβα τῆς ὅλης οἰκουμένης κείμενον, τὸ κατὰ
τὴν Κελτογαλατίαν, ὃ δὴ κοινῶς Εὐρώπην καλοῦμεν·
τούτῳ δὲ ἀντικείμενον καὶ πρὸς τὸν νοταπηλιώτην
τὸ κατὰ τὴν ἑῴαν Αἰθιοπίαν, ὃ δὴ τῆς μεγάλης
Ἀσίας νότιον μέρος ἂν καλοῖτο· καὶ πάλιν τὸ μὲν
πρὸς βορραπηλιώτην τῆς ὅλης οἰκουμένης τὸ κατὰ
τὴν Σκυθίαν, ὃ δὴ καὶ αὐτὸ βόρειον μέρος τῆς μεγάλης
Ἀσίας γίνεται· τὸ δὲ ἀντικείμενον τούτῳ
καὶ πρὸς λιβόνοτον ἄνεμον τὸ κατὰ τὴν ἑσπερίαν
Αἰθιοπίαν, ὃ δὴ κοινῶς Λιβύην καλοῦμεν.
Πάλιν δὲ καὶ ἑκάστου τῶν προκειμένων τεταρτημορίων
τὰ μὲν πρὸς τὸ μέσον μᾶλλον ἐσχηματισμένα
τῆς ὅλης οἰκουμένης τὴν ἐναντίαν λαμβάνει
θέσιν πρὸς αὐτὸ τὸ περιέχον τεταρτημορίον, ὥσπερ
ἐκεῖνο πρὸς ὅλην τὴν οἰκουμένην, τοῦ τε κατὰ τὴν
Εὐρώπην πρὸς βορρολίβα κειμένου τῆς ὅλης οἰκουμένης
τὰ περὶ τὸ μέσον αὐτοῦ καὶ ἀντιγώνια πρὸς
νοταπηλιώτην τοῦ αὐτοῦ τεταρτημορίου τὴν θέσιν
ἔχοντα φαίνεται. καὶ ἐπὶ τῶν ἄλλων ὁμοίως, ὡς
 
ἐκ τούτων ἕκαστον τῶν τεταρτημορίων δυσὶ τοῖς
ἀντικειμένοις τριγώνοις συνοικειοῦσθαι· τῶν μὲν
 ἄλλων μερῶν πρὸς τὴν καθʼ ὅλου πρόσνευσιν ἐφαρμοζομένων,
τῶν δὲ περὶ τὸ μέσον πρὸς τὴν κατ̓
αὐτὸ τὸ μέρος ἀντικειμένην συμπαραλαμβανομένων
πρὸς τὴν οἰκείωσιν, καὶ τῶν ἐν τοῖς οἰκείοις
τριγώνοις τὴν οἰκοδεσποτίαν ἐχόντων ἀστέρων, ἐπὶ
μὲν τῶν ἄλλων οἰκήσεων πάλιν αὐτῶν μόνων, ἐπὶ
δὲ τῶν περὶ τὸ μέσον τῆς οἰκουμένης κἀκείνων καὶ
ἔτι τοῦ τοῦ Ἑρμοῦ διὰ τὸ μέσον καὶ κοινὸν αὐτὸν
ὑπάρχειν τῶν αἱρέσεων.
Ἐκ δὴ τῆς τοιαύτης διατάξεως τὰ μὲν ἄλλα μέρη
τοῦ πρώτου τῶν τεταρτημορίων, λέγω δὲ τοῦ κατὰ
τὴν Εὐρώπην, πρὸς βορρολίβα κείμενα τῆς ὅλης
οἰκουμένης, συνοικειοῦται μὲν τῷ βορρολιβυκῷ τριγώνῳ
τῷ κατὰ τὸν Κριὸν καὶ Λέοντα καὶ Τοξότην,
οἰκοδεσποτεῖται δὲ εἰκότως ὑπὸ τῶν κυρίων τοῦ
τριγώνου Διὸς καὶ Ἄρεως ἑσπερίων. ἔστι δὲ ταῦτα
καθʼ ὅλα ἔθνη λαμβανόμενα Βρεττανία, Γαλατία,
Γερμανία, Βασταρνία, Ἰταλία, Γαλλία, Ἀπουλία,
 
Σικελία, Τυρρηνία, Κελτική, Ἱσπανία. εἰκότως
δὲ τοῖς προκειμένοις ἔθνεσιν ὡς ἐπὶ πᾶν συνέπεσε,
διά τε τὸ ἀρχικὸν τοῦ τριγώνου καὶ τοὺς συνοικοδεσποτήσαντας
ἀστέρας, ἀνυποτάκτοις τε εἶναι καὶ
φιλελευθέροις καὶ φιλόπλοις καὶ φιλοπόνοις καὶ
πολεμικωτάτοις καὶ ἡγεμονικοῖς καὶ καθαροῖς καὶ
μεγαλοψύχοις· διὰ μέντοι τὸν ἑσπέριον σχηματισμὸν
Διὸς καὶ Ἄρεως, καὶ ἔτι διὰ τὸ τοῦ προκειμένου
 τριγώνου τὰ μὲν ἐμπρόσθια ἠρρενῶσθαι, τὰ δὲ
ὀπίσθια τεθηλύσθαι, πρὸς μὲν τὰς γυναῖκας ἀζήλοις
αὐτοῖς εἶναι συνέπεσε καὶ καταφρονητικοῖς τῶν
ἀφροδισίων, πρὸς δὲ τὴν τῶν ἀρρένων συνουσίαν
κατακορεστέροις τε καὶ μᾶλλον ζηλοτύποις· αὐτοῖς
δὲ τοῖς διατιθεμένοις μήτε αἰσχρὸν ἡγεῖσθαι τὸ
γινόμενον μήτε ὡς ἀληθῶς ἀνάνδροις διὰ τοῦτο καὶ
μαλακοῖς ἀποβαίνειν, ἕνεκεν τοῦ μὴ παθητικῶς
διατίθεσθαι, συντηρεῖν δὲ τὰς ψυχὰς ἐπάνδρους καὶ
κοινωνικὰς καὶ πιστὰς καὶ φιλοικείους καὶ εὐεργετικάς.
καὶ τούτων δὲ αὐτῶν τῶν χωρῶν Βρεττανία
μὲν καὶ Γαλατία καὶ Γερμανία καὶ Βασταρνία
μᾶλλον τῷ Κριῷ συνοικειοῦνται καὶ τῷ τοῦ
Ἄρεως· ὅθεν ὡς ἐπὶ πᾶν οἱ ἐν αὐταῖς ἀγριώτεροι
καὶ αὐθαδέστεροι καὶ θηριώδεις τυγχάνουσιν.
Ἰταλία δὲ καὶ Ἀπουλία, Γαλλία καὶ Σικελία τῷ
Λέοντι καὶ τῷ ἡλίῳ· διόπερ ἡγεμονικοὶ μᾶλλον
 
οὗτοι καὶ εὐεργετικοὶ καὶ κοινώνικοι. Τυρρηνία
δὲ καὶ Κελτικὴ καὶ Ἱσπανία τῷ Τοξότῃ καὶ τῷ
τοῦ Διός· ὅθεν τὸ φιλελεύθερον αὐτοῖς καὶ τὸ
ἁπλοῦν και τὸ φιλοκάθαρον. τὰ δὲ ἐν τούτῳ μὲν
ὄντα τῷ τεταρτημορίῳ, περὶ δὲ τὸ μέσον ἐσχηματισμένα
τῆς οἰκουμένης, Θρᾴκη τε καὶ Μακεδονία
καὶ Ἰλλυρία καὶ Ἑλλὰς καὶ Ἀχαία καὶ Κρήτη, ἔτι
δὲ αἵ τε Κυκλάδες καὶ τὰ παράλια τῆς μικρᾶς Ἀσίας
καὶ Κύπρου πρὸς νοταπηλιώτην κείμενα τοῦ ὅλου
 τεταρτημορίου, προσλαμβάνει τὴν συνοικείωσιν τοῦ
νοταπηλιωτικοῦ τριγώνου, τοῦ κατὰ τὸν Ταῦρον
καὶ τὴν Παρθένον καὶ τὸν Αἰγόκερων, ἔτι δὲ συνοικοδεσπότας
τόν τε τῆς Ἀφροδίτης καὶ τὸν τοῦ
Κρόνου καὶ τὸν τοῦ Ἑρμοῦ· ὅθεν οἱ κατοικοῦντες
τὰς χώρας συγκατεσχηματισμένοι μᾶλλον ἀπέβησαν
καὶ κεκραμένοι τοῖς τε σώμασι καὶ ταῖς
ψυχαῖς· ἡγεμονικοὶ μὲν καὶ αὐτοὶ τυγχάνοντες καὶ
γενναῖοι καὶ ἀνυπότακτοι διὰ τὸν τοῦ Ἄρεως,
φιλελεύθεροι δὲ καὶ αὐτόνομοι καὶ δημοκρατικοὶ
καὶ νομοθετικοὶ διὰ τὸν τοῦ Διός, φιλόμουσοι δὲ
καὶ φιλομαθεῖς καὶ φιλαγωνισταὶ καὶ καθάριοι ταῖς
διαίταις διὰ τὸν τῆς Ἀφροδίτης, κοινωνικοὶ δὲ
καὶ φιλόξενοι καὶ φιλοδίκαιοι καὶ φιλογράμματοι
καὶ ἐν λόγοις πρακτικώτατοι διὰ τὸν τοῦ Ἑρμοῦ,
μυστηρίων δὲ μάλιστα συντελεστικοὶ διὰ τὸν τῆς
Ἀφροδίτης ἑσπέριον σχηματισμόν. πάλιν δὲ κατὰ
μέρος καὶ τούτων οἱ μὲν περὶ τὰς Κυκλάδας καὶ τὰ
 
παράλια τῆς μικρᾶς Ἀσίας καὶ Κύπρου τῷ τε
Ταύρῳ καὶ τῷ τῆς Ἀφροδίτης μᾶλλον συνοικειοῦνται·
ὅθεν ὡς ἐπὶ τὸ πολὺ τρυφηταί τέ εἰσι καὶ
καθάριοι καὶ τοῦ σώματος ἐπιμέλειαν ποιούμενοι.
οἱ δὲ περὶ τὴν Ἑλλάδα καὶ τὴν Ἀχαίαν καὶ τὴν
Κρήτην τῇ τε Παρθένῳ καὶ τῷ τοῦ Ἑρμοῦ, διὸ
μᾶλλον λογικοὶ τυγχάνουσι καὶ φιλομαθεῖς καὶ τὰ
τῆς ψυχῆς ἀσκοῦντες πρὸ τοῦ σώματος. οἱ δὲ περὶ
τὴν Μακεδονίαν καὶ Θρᾴκην καὶ Ἰλλυρίδα τῷ τε
 Αἰγόκερῳ καὶ τῷ τοῦ Κρόνου· διὸ φιλοκτήματοι
μέν, οὐχ ἥμεροι δὲ οὕτως, οὐδὲ κοινωνικοὶ τοῖς νόμοις.
Τοῦ δὲ δευτέρου τεταρτημορίου τοῦ κατὰ τὸ
νότιον μέρος τῆς μεγάλης Ἀσίας τὰ μὲν ἄλλα μέρη
τὰ περιέχοντα Ἰνδικήν, Ἀριανήν, Γεδρωσίαν, Παρθίαν,
Μηδίαν, Περσίδα, Βαβυλωνίαν, Μεσοποταμίαν,
Ἀσσυρίαν, καὶ τὴν θέσιν ἔχοντα πρὸς νοταπηλιώτην
τῆς ὅλης οἰκουμένης, εἰκότως καὶ αὐτὰ
συνοικειοῦται μὲν τῷ νοταπηλιωτικῷ τριγώνῳ τοῦ
Ταύρου καὶ Παρθένου καὶ Αἰγόκερω, οἰκοδεσποτοῦνται
δὲ ὑπὸ τοῦ τῆς Ἀφροδίτης καὶ τοῦ Κρόνου
ἐπὶ ἑῴων σχηματισμῶν· διόπερ καὶ τὰς φύσεις τῶν
ἐν αὐτοῖς ἀκολούθως ἄν τις εὕροι τοῖς ὑπὸ τῶν
οὕτως οἰκοδεσποτησάντων ἀποτελουμένας· σέβουσί
τε γὰρ τὸν μὲν τῆς Ἀφροδίτης Ἴσιν ὀνομάζοντες,
τὸν δὲ τοῦ Κρόνου Μίθραν ἥλιον. καὶ προθεστίζουσιν
οἱ πολλοὶ τὰ μέλλοντα· καθιεροῦνταί τε παρʼ
 
αὐτοῖς τὰ γεννητικὰ μόρια διὰ τὸν τῶν προκειμένων
ἀστέρων συσχηματισμὸν σπερματικὸν ὄντα φύσει.
ἔτι δὲ θερμοὶ καὶ ὀχευτικοὶ καὶ καταφερεῖς πρὸς
τὰ ἀφροδίσια τυγχάνουσιν· ὀρχηστικοί τε καὶ
πηδηταὶ καὶ φιλόκοσμοι μὲν διὰ τὸν τῆς Ἀφροδίτης,
ἁβροδίαιτοι δὲ διὰ τὸν τοῦ Κρόνου. ἀναφανδὸν
δὲ ποιοῦνται καὶ οὐ κρύβδην τὰς πρὸς τὰς γυναῖκας
συνουσίας διὰ τὸ ἑῷον τοῦ σχηματισμοῦ, τὰς δὲ
 πρὸς τοὺς ἄρρενας ὑπερεχθραίνουσι. διὰ ταῦτα
δὲ καὶ τοῖς πλείστοις αὐτῶν συνέπεσεν ἐκ τῶν
μητέρων τεκνοῦν, καὶ τὰς προσκυνήσεις τῷ στήθει
ποιεῖσθαι διὰ τὰς ἑῴας ἀνατολὰς καὶ τὸ τῆς καρδίας
ἡγεμονικὸν οἰκείως ἔχον πρὸς τὴν ἡλιακὴν δύναμιν.
εἰσὶ δὲ ὡς ἐπὶ πᾶν καὶ τἄλλα μὲν τὰ περὶ τὰς
στολὰς καὶ κόσμους καὶ ὅλως τὰς σωματικὰς
σχέσεις τρυφεροὶ καὶ τεθηλυσμένοι διὰ τὸν τῆς
Ἀφροδίτης, τὰς δὲ ψυχὰς καὶ τὰς προαιρέσεις
μεγαλόφρονες καὶ γενναῖοι καὶ πολεμικοὶ διὰ τὸ
οἰκείως ἔχειν τὸν τοῦ Κρόνου πρὸς τὸ τῶν ἀνατολῶν
σχῆμα. κατὰ μέρος δὲ πάλιν τῷ μὲν Ταύρῳ καὶ
τῷ τῆς Ἀφροδίτης μᾶλλον συνοικειοῦται ἥ τε
Παρθία καὶ ἡ Μηδία καὶ ἡ Περσίς ὅθεν οἱ ἐνταῦθα
στολαῖς τε ἀνθίναις χρῶνται κατακαλυπτόντες
ἑαυτοὺς ὅλους πλὴν τοῦ στήθους, καὶ ὅλως εἰσὶν
ἁβροδίαιτοι καὶ καθάριοι. τῇ δὲ Παρθένῳ καὶ τῷ
τοῦ Ἑρμοῦ τὰ περὶ τὴν Βαβυλῶνα καὶ Μεσοποταμίαν
καὶ Ἀσσυρίαν· διὸ καὶ παρὰ τοῖς ἐνταῦθα
 
τὸ μαθηματικὸν καὶ παρατηρητικὸν τῶν πέντε
ἀστέρων ἐξαίρετον συνέπεσε. τῷ δὲ Αἰγόκερῳ
καὶ τῷ τοῦ Κρόνου τὰ περὶ τὴν Ἰνδικὴν καὶ
Ἀριανὴν καὶ Γεδρωσίαν, ὅθεν καὶ τὸ τῶν νεμομένων
τὰς χώρας ἄμορφον καὶ ἀκάθαρτον καὶ
θηριῶδες. τὰ δὲ λοιπὰ τοῦ τεταρτημορίου μέρη
περὶ τὸ μέσον ἐσχηματισμένα τῆς ὅλης οἰκουμένης
Ἰδουμαία, Κοίλη Συρία, Ἰουδαία, Φοινίκη, Χαλδαϊκή,
 Ὀρχηνία, Ἀραβία Εὐδαίμων, τὴν θέσιν ἔχοντα
πρὸς βορρολίβα τοῦ ὅλου τεταρτημορίου προσλαμβάνει
πάλιν τὴν συνοικείωσιν τοῦ βορρολιβυκοῦ
τριγώνου, Κριοῦ, Λέοντος, Τοξότου, ἔτι δὲ συνοικοδεσπότας
τόν τε τοῦ Διὸς καὶ τὸν τοῦ Ἄρεως καὶ
ἔτι τὸν τοῦ Ἑρμοῦ· διὸ μᾶλλον οὗτοι τῶν ἄλλων
ἐμπορικώτεροι καὶ συναλλακτικώτεροι, πανουργότεροι
δὲ καὶ δειλοκαταφρόνητοι καὶ ἐπιβουλευτικοὶ
καὶ δουλόψυχοι καὶ ὅλως ἀλλοπρόσαλλοι διὰ τὸν
τῶν προκειμένων ἀστέρων συσχηματισμόν. καὶ
τούτων δὲ πάλιν οἱ μὲν περὶ τὴν Κοίλην Συρίαν
καὶ Ἰδουμαίαν καὶ Ἰουδαίαν τῷ τε Κριῷ καὶ τῷ
τοῦ Ἄρεως μᾶλλον συνοικειοῦνται· διόπερ ὡς ἐπὶ
πᾶν θρασεῖς τέ εἰσι καὶ ἄθεοι καὶ ἐπιβουλευτικοί.
Φοίνικες δὲ καὶ Χαλδαῖοι καὶ Ὀρχήνιοι τῷ Λέοντι
 
καὶ τῷ ἡλίῳ, διόπερ ἁπλούστεροι καὶ φιλάνθρωποι
καὶ φιλαστρόλογοι καὶ μάλιστα πάντων σέβοντες
τὸν ἥλιον. οἱ δὲ κατὰ τὴν Ἀραβίαν τὴν Εὐδαίμονα
τῷ Τοξότῃ καὶ τῷ τοῦ Διός· ὅθεν ἀκολούθως τῇ
προσηγορίᾳ τό τε τῆς χώρας εὔφορον συνέπεσε καὶ
τὸ τῶν ἀρωμάτων πλῆθος καὶ τὸ τῶν ἀνθρώπων
εὐάρμοστον πρός τε διαγωγὰς ἐλεύθερον καὶ συναλλαγὰς
καὶ πραγματείας.
Τοῦ δὲ τρίτου τεταρτημορίου τοῦ κατὰ τὸ βόρειον
μέρος τῆς μεγάλης Ἀσίας τὰ μὲν ἄλλα μέρη τὰ
περιέχοντα τὴν Ὑρκανίαν, Ἀρμενίαν, Ματιανήν,
 Βακτριανήν, Κασπηρίαν, Σηρικήν, Σαυροματικήν,
Ὀξειανήν, Σουγδιανήν, καὶ τὰ πρὸς βορραπηλιώτην
κείμενα τῆς ὅλης οἰκουμένης συνοικειοῦνται μὲν τῷ
βορραπηλιωτικῷ τριγώνῳ, Διδύμων καὶ Ζυγοῦ καὶ
Ὑδροχόου, οἰκοδεσποτεῖται δὲ εἰκότως ὑπό τε τοῦ
Κρόνου καὶ τοῦ Διὸς ἐπὶ σχημάτων ἀνατολικῶν·
διόπερ οἱ ταύτας ἔχοντες τὰς χώρας σέβουσι μὲν
Δία καὶ Κρόνον, πλουσιώτατοι δέ εἰσι καὶ πολύχρυσοι,
περί τε τὰς διαίτας καθάριοι καὶ εὐδιάγωγοι,
σοφοί τε ἐπὶ τὰ θεῖα καὶ μάγοι καὶ τὰ ἤθη δίκαιοι
καὶ ἐλεύθεροι καὶ τὰς ψυχὰς μεγάλοι καὶ γενναῖοι,
μισοπόνηροί τε καὶ φιλόστοργοι καὶ ὑπεραποθνήσκοντες
ἑτοίμως τῶν οἰκειοτάτων ἕνεκεν τοῦ καλοῦ
καὶ ὁσίου, πρός τε τὰς ἀφροδισίους χρήσεις σεμνοὶ
 
καὶ καθάριοι καὶ περὶ τὰς ἐσθῆτας πολυτελεῖς,
χαριστικοί τε καὶ μεγαλόφρονες, ἅπερ ὡς ἐπὶ πᾶν
ὁ τοῦ Κρόνου καὶ ὁ τοῦ Διὸς ἀνατολικῶν συσχηματισμὸς
ἀπεργάζεται. καὶ τούτων δὲ πάλιν τῶν
ἐθνῶν τὰ μὲν περὶ τὴν Ὑρκανίαν καὶ Ἀρμενίαν καὶ
Ματιανὴν μᾶλλον συνοικειοῦται τοῖς τε Διδύμοις
καὶ τῷ τοῦ Ἑρμοῦ· διόπερ εὐκινητότερα μᾶλλον
καὶ ὑποπόνηρα. τὰ δὲ περὶ τὴν Βακτριανὴν
καὶ Κασπηρίαν καὶ Σηρικὴν τῷ τε Ζυγῷ καὶ τῷ
τῆς Ἀφροδίτης· ὅθεν οἱ κατέχοντες τὰς χώρας
πλουσιώτατοι καὶ φιλόμουσοι καὶ μᾶλλον ἁβροδίαιτοι.
τὰ δὲ περὶ τὴν Σαυροματικὴν καὶ τὴν
Ὀξειανὴν καὶ Σουγδιανὴν τῷ τε Ὑδροχόῳ καὶ τῷ
 τοῦ Κρόνου· διὸ καὶ ταῦτα τὰ ἔθνη μᾶλλον ἀνήμερα
καὶ αὐστηρὰ καὶ θηριώδη. τὰ δὲ λοιπὰ τούτου
τοῦ τεταρτημορίου καὶ περὶ τὸ μέσον κείμενα τῆς
ὅλης οἰκουμένης, Βιθυνία, Φρυγία, Κολχική, Συρία,
Κομμαγηνή, Καππαδοκία, Λυδία, Λυκία, Κιλικία,
Παμφυλία, τὴν θέσιν ἔχοντα πρὸς λιβόνοτον αὐτοῦ
τοῦ τεταρτημορίου, προσλαμβάνει τὴν συνοικείωσιν
τοῦ νοτολιβυκοῦ τεταρτημορίου Καρκίνου καὶ
Σκορπίου καὶ Ἰχθύων, καὶ συνοικοδεσπότας τόν τε
τοῦ Ἄρεως καὶ ἔτι τὸν τῆς Ἀφροδίτης καὶ τὸν τοῦ
Ἑρμοῦ· διόπερ οἱ περὶ τὰς χώρας ταύτας σέβουσι
μὲν ὡς ἐπὶ πᾶν τὴν Ἀφροδίτην ὡς μητέρα θεῶν,
ποικίλοις καὶ ἐγχωρίοις ὀνόμασι προσαγορεύοντες,
καὶ τὸν τοῦ Ἄρεως ὡς Ἄδωνιν ἢ ἄλλως πως πάλιν
ὀνομάζοντες· καὶ μυστήριά τινα μετὰ θρηνῶν ἀποδιδόντες
 
αὐτοῖς. περίκακοι δέ εἰσι καὶ δουλόψυχοι
καὶ πονικοὶ καὶ πονηροὶ καὶ ἐν μισθοφόροις στρατείαις
καὶ ἁρπαγαῖς καὶ αἰχμαλωσίαις γινόμενοι, καταδουλούμενοί
τε αὑτοὺς καὶ πολεμικαῖς ἀπωλείαις
περιπίπτοντες. διά τε τὸν τοῦ Ἄρεως καὶ τὸν τῆς
Ἀφροδίτης κατὰ ἀνατολικὴν συναρμογήν, ὅτι ἐν
μὲν τῷ τῆς Ἀφροδίτης τριγωνικῷ ζῳδίῳ τῷ
Αἰγόκερῳ ὁ τοῦ Ἄρεως, ἐν δὲ τῷ τοῦ Ἄρεως
τριγωνικῷ ζῳδίῳ τοῖς Ἰχθύσι ὁ τῆς Ἀφροδίτης
ὑψοῦται, διὰ τοῦτο τὰς γυναῖκας συνέβη πᾶσαν
εὔνοιαν πρὸς τοὺς ἄνδρας ἐνδείκνυσθαι, φιλοστόργους
τε οὔσας καὶ οἰκουροὺς καὶ ἐργατικὰς καὶ
 ὑπηρετικὰς καὶ ὅλως πονικὰς καὶ ὑποτεταγμένας.
τούτων δὲ πάλιν οἱ μὲν περὶ τὴν Βιθυνίαν καὶ
Φρυγίαν καὶ Κολχικὴν συνοικειοῦνται μᾶλλον τῷ
τε Καρκίνῳ καὶ τῇ σελήνῃ· διόπερ οἱ μὲν ἄνδρες
ὡς ἐπὶ πᾶν εἰσιν εὐλαβεῖς καὶ ὑποτακτικοί, τῶν δὲ
γυναικῶν αἱ πλεῖσται διὰ τὸ τῆς σελήνης ἀνατολικὸν
καὶ ἠρρενωμένον σχῆμα ἔπανδροι καὶ
ἀρχικαὶ καὶ πολεμικαὶ καθάπερ αἱ Ἀμαζόνες,
φεύγουσαι μὲν τὰς τῶν ἀνδρῶν συνουσίας, φιλόπλοι
δὲ οὖσαι καὶ ἀρρενοποιοῦσαι τὰ θηλυκὰ πάντα
ἀπὸ βρέφους, ἀποκοπῇ τῶν δεξιῶν μαστῶν χάριν
τῶν στρατιωτικῶν χρειῶν καὶ ἀπογυμνοῦσαι ταῦτα
τὰ μέρη κατὰ τὰς παρατάξεις πρὸς ἐπίδειξιν
τοῦ ἀθηλύντου τῆς φύσεως. οἱ δὲ περὶ τὴν Συρίαν
καὶ Κομμαγηνὴν καὶ Καππαδοκίαν τῷ τε Σκορπίῳ
 
καὶ τῷ τοῦ Ἄρεως· διόπερ πολὺ παρʼ αὐτοῖς συνέπεσε
τὸ θρασὺ καὶ πονηρὸν καὶ ἐπιβουλευτικὸν καὶ
ἐπίπονον. οἱ δὲ περὶ τὴν Λυδίαν καὶ Κιλικίαν καὶ
Παμφυλίαν τοῖς τε Ἰχθύσι καὶ τῷ τοῦ Διός·
ὅθεν οὗτοι μᾶλλον πολυκτήμονές τε καὶ ἐμπορικοὶ
καὶ κοινωνικοὶ καὶ ἐλεύθεροι καὶ πιστοὶ περὶ τὰς συναλλαγάς.
Τοῦ δὲ λοιποῦ τεταρτημοριου τοῦ κατὰ τὴν
κοινῶς καλουμένην Λιβύην, τὰ μὲν ἄλλα τὰ περιέχοντα
Νουμηδίαν, Καρχηδονίαν, Ἀφρικήν, Φαζανίαν,
Νασαμονῖτιν, Γαραμαντικήν, Μαυριτανίαν,
 Γαιτουλίαν, Μεταγωνῖτιν, καὶ τὰ τὴν θέσιν ἔχοντα
πρὸς λιβόνοτον τῆς ὅλης οἰκουμένης, συνοικειοῦται
μὲν τῷ νοτολιβυκῷ τριγώνῳ Καρκίνου καὶ Σκορπίου
καὶ Ἰχθύων, οἰκοδεσποτεῖται δὲ εἰκότως ὑπό
τε τοῦ Ἄρεως καὶ τοῦ τῆς Ἀφροδίτης ἐπὶ σχήματος
ἑσπερίου· διόπερ συνέπεσε τοῖς πλείστοις αὐτῶν
ἕνεκεν τῆς εἰρημένης τῶν ἀστέρων συναρμογῆς ὑπὸ
ἀνδρὸς καὶ γυναικός, δυοῖν ὁμομητρίων ἀδελφῶν,
βασιλεύεσθαι, τοῦ μὲν ἀνδρὸς τῶν ἀνδρῶν ἄρχοντος,
τῆς δὲ γυναικὸς τῶν γυναικῶν, συντηρουμένης τῆς
τοιαύτης διαδοχῆς. θερμοὶ δέ εἰσι σφόδρα καὶ
καταφερεῖς πρὸς τὰς τῶν γυναικῶν συνουσίας, ὡς
 
καὶ τοὺς γάμους δἰ ἁρπαγῶν ποιεῖσθαι καὶ πολλαχῆ
ταῖς γαμουμέναις τοὺς βασιλέας πρώτους
συνέρχεσθαι, παρʼ ἐνίοις δὲ καὶ κοινὰς εἶναι τὰς
γυναῖκας πάντων. φιλοκαλλωπισταὶ δὲ τυγχάνουσι
καὶ κόσμους γυναικείους περιζώννυνται διὰ
τὸν τῆς Ἀφροδίτης, ἔπανδροι μέντοι ταῖς ψυχαῖς
καὶ ὑποπόνηροι καὶ μαγευτικοί, νοθευταὶ δὲ καὶ
παράβολοι καὶ ῥιψοκίνδυνοι διὰ τὸν τοῦ Ἄρεως.
τούτων δὲ πάλιν οἱ μὲν περὶ τὴν Νουμηδίαν καὶ
Καρχηδόνα καὶ Ἀφρικὴν συνοικειοῦνται μᾶλλον
τῷ τε Καρκίνῳ καὶ τῇ σελήνῃ· διόπερ οὗτοι κοινωνικοί
τε καὶ ἐμπορικοὶ τυγχάνουσι καὶ ἐν εὐθηνίᾳ
πάσῃ διατελοῦντες, οἱ δὲ περὶ τὴν Μεταγωνῖτιν
 καὶ Μαυριτανίαν καὶ Γαιτουλίαν τῷ τε Σκορπίῳ
καὶ τῷ τοῦ Ἄρεως· ὅθεν οὗτοι θηριωδέστεροί τέ
εἰσι καὶ μαχιμώτατοι καὶ κρεοφάγοι καὶ σφόδρα
ῥιψοκίνδυνοι καὶ καταφρονητικοὶ τοῦ ζῆν, ὡς μηδὲ
ἀλλήλων ἀπέχεσθαι. οἱ δὲ περὶ τὴν Φαζανίαν καὶ
Νασαμωνῖτιν καὶ Γαραμαντικὴν τοῖς τε Ἰχθύσι
καὶ τῷ τοῦ Διός· διόπερ ἐλεύθεροί τε καὶ ἁπλοῖ
τοῖς ἤθεσι καὶ φιλεργοὶ καὶ εὐγνώμονες καθάριοί
τε καὶ ἀνυπότακτοί εἰσιν ὡς ἐπὶ πᾶν καὶ τὸν τοῦ
Διὸς ὡς Ἄμμωνα θρησκεύοντες. τὰ δὲ λοιπὰ τοῦ
τεταρτημορίου μέρη καὶ πρὸς τὸ μέσον ἐσχηματισμένα
τῆς ὅλης οἰκουμένης, Κυρηναϊκή, Μαρμαρική,
 
Αἴγυπτος, Θηβαΐς, Ὄασις, Τρωγλοδυτική, Ἀραβία,
Ἀζανία, μέση Αἰθιοπία, πρὸς βορραπηλιώτην τετραμμένα
τοῦ ὅλου τεταρτημορίου, προσλαμβάνει
τὴν συνοικείωσιν τοῦ βορραπηλιωτικοῦ τριγώνου
Διδύμων, Ζυγοῦ, καὶ Ὑδροχόου, καὶ συνοικοδεσπότας
διὰ τοῦτο τόν τε τοῦ Κρόνου καὶ τὸν τοῦ
Διὸς καὶ ἔτι τὸν τοῦ Ἑρμοῦ· ὅθεν οἱ κατὰ ταύτας
τὰς χώρας κεκοινωνηκότες σχεδὸν τῆς τῶν πέντε
πλανήτων οἰκοδεσποτίας ἑσπερίου φιλόθεοι μὲν
γεγόνασι καὶ δεισιδαίμονες καὶ θεοπρόσπλοκοι
καὶ φιλόθρηνοι καὶ τοὺς ἀποθνήσκοντας τῇ γῄ
κρύπτοντες καὶ ἀφανίζοντες διὰ τὸ ἑσπέριον σχῆμα,
παντοίοις δὲ νομίμοις καὶ ἔθεσι καὶ θεῶν παντοίων
θρησκείαις χρώμενοι, καὶ ἐν μὲν ταῖς ὑποταγαῖς
ταπεινοὶ καὶ δειλοὶ καὶ μικρολόγοι καὶ ὑπομονητικοί,
 ἐν δὲ ταῖς ἡγεμονίαις εὔψυχοι καὶ μεγαλόφρονες,
πολυγύναιοι δὲ καὶ πολύανδροι καὶ καταφερεῖς
καὶ ταῖς ἀδελφαῖς συναρμοζόμενοι, καὶ πολύσποροι
μὲν οἱ ἄνδρες, εὐσύλληπτοι δὲ αἱ γυναῖκες
ἀκολούθως τῷ τῆς χώρας γονίμῳ. πολλοὶ δὲ καὶ
τῶν ἀρρένων σαθροὶ καὶ τεθηλυσμένοι ταῖς ψυχαῖς,
ἔνιοι δὲ καὶ τῶν γεννητικῶν μορίων καταφρονοῦντες
διὰ τὸν τῶν κακοποιῶν μετὰ τοῦ τῆς Ἀφροδίτης
ἑσπερίου σχηματισμόν. καὶ τούτων δὲ οἱ μὲν
περὶ Κυρηναϊκὴν καὶ Μαρμαρικὴν καὶ μάλιστα οἱ
περὶ τὴν κάτω χώραν τῆς Αἰγύπτου μᾶλλον συνοικειοῦνται
τοῖς τε Διδύμοις καὶ τῷ τοῦ Ἑρμοῦ·
 
διόπερ οὗτοι διανοητικοί τε καὶ συνετοὶ καὶ εὐεπήβολοι
τυγχάνουσι περὶ πάντα καὶ μάλιστα περὶ τὴν
τῶν σοφῶν τε καὶ θείων εὕρεσιν· μαγευτικοί τε
καὶ κρυφίων μυστηρίων ἐπιτελεστικοὶ καὶ ὅλως
ἱκανοὶ περὶ τὰ μαθήματα. οἱ δὲ περὶ τὴν Θηβαΐδα
καὶ Ὄασιν καὶ Τρωγλοδυτικὴν τῷ τε Ζυγῷ καὶ τῷ
τῆς Ἀφροδίτης, ὅθεν καὶ αὐτοὶ θερμότεροί τέ εἰσι
τὰς φύσεις καὶ κεκινημένοι καὶ ἐν εὐφορίαις ἔχοντες
τὰς διαγωγάς οἱ δὲ περὶ τὴν Ἀραβίαν καὶ Ἀζανίαν
καὶ μέσην Αἰθιοπίαν τῷ Ὑδροχόῳ καὶ τῷ τοῦ
Κρόνου, διὸ καὶ οὗτοι κρεοφάγοι τε καὶ ἰχθυοφάγοι
καὶ νομάδες εἰσίν, ἄγριον καὶ θηριώδη βίον ζῶντες.
Αἱ μὲν οὖν συνοικειώσεις τῶν τε ἀστέρων καὶ τῶν
 δωδεκατημορίων πρὸς τὰ κατὰ μέρος ἔθνη καὶ τὰ
ὡς ἐπὶ πᾶν αὐτῶν ἰδιώματα κατὰ τὸ κεφαλαιῶδες
τοῦτον ἡμῖν ὑποτετυπώσθωσαν τὸν τρόπον. ἐκθησόμεθα
δὲ καὶ διὰ τὸ τῆς χρήσεως εὐεπήβολον ἐφ̓
ἑκάστου τῶν δωδεκατημορίων κατὰ ψιλὴν παράθεσιν
ἕκαστα τῶν συνοικειουμένων ἐθνῶν ἀκολούθως
τοῖς προκατειλεγμένοις περὶ αὐτῶν τὸν τρόπον τοῦτον.
Κριός Βρεττανία, Γαλατία, Γερμανία, Βασταρνία
περὶ τὸ μέσον Κοίλη Συρία Παλαιστίνη, Ἰδουμαία, Ἰουδαία.
Ταῦρος· Παρθία, Μηδία, Περσίς· περὶ τὸ μέσον
Κυκλάδες νῆσοι, Κύπρος, παράλια τῆς μικρᾶς Ἀσίας.
 
Δίδυμοι· Ὑρκανία, Ἀρμενία, Ματιανή· περὶ τὸ
μέσον Κυρηναϊκή, Μαρμαρική, ἡ κάτω χώρα τῆς Αἰγύπτου.
Καρκίνος· Νουμηδία, Καρχηδονία, Ἀφρική·
περὶ τὸ μέσον Βιθυνία, Φρυγία, Κολχική.
Λέων· Ἰταλία, Γαλλία, Σικελία, Ἀπουλία περὶ
τὸ μέσον Φοινίκη, Χαλδαία, Ὀρχηνία.
Παρθένος Μεσοποταμία, Βαβυλωνία, Ἀσσυρία·
περὶ τὸ μέσον Ἑλλάς, Ἀχαία. Κρήτη.
Ζυγός· Βακτριανή, Κασπηρία, Σηρική· περὶ
τὸ μέσον Θηβαΐς, Ὄασις, Τρωγλοδυτική.
Σκορπίος· Μεταγωνῖτις, Μαυριτανία, Γαιτουλία·
περὶ τὸ μέσον Συρία, Κομμαγηνή, Καππαδοκία
Τοξότης· Τυρρηνία, Κελτική, Ἱσπανία περὶ
τὸ μέσον Ἀραβία ἡ εὐδαίμων.
 Αἰγόκερως· Ἰνδική, Ἀριανή, Γεδρωσία· περὶ
τὸ μέσον Θρᾴκη, Μακεδονία, Ἰλλυρίς.
Ὑδροχόος· Σαυροματική, Ὀξειανή, Σουγδιανή·
περὶ τὸ μέσον Ἀραβία, Ἀζανία, μέση Αἰθιοπία.
Ἰχθῦς· Φαζανία, Νασαμωνῖτις, Γαραμαντική·
περὶ τὸ μέσον Λυδία, Κιλικία, Παμφυλία.
Ἐκκειμένων δὲ τούτων εὔλογον κἀκεῖνα τούτῳ
τῷ μέρει προσθεῖναι, διότι καὶ τῶν ἀπλανῶν
ἀστέρων ἕκαστος συνοικειοῦται ταῖς χώραις ὅσαις
καὶ τὰ τοῦ ζωδιακοῦ μέρη, μεθʼ ὧν ἔχουσιν οἱ
ἀπλανεῖς τὰς προσνεύσεις ἐπὶ τοῦ διὰ τῶν πόλων
 
αὐτοῦ γραφομένου κύκλου, φαίνεται ποιούμενα
τὴν συμπάθειαν, καὶ ὅτι ἐπὶ τῶν μητροπόλεων
ἐκεῖνοι μάλιστα συμπαθοῦσιν οἱ τόποι τοῦ ζωδιακοῦ
καθʼ ὧν ἐν ταῖς καταρχαῖς τῶν κτίσεων αὐτῶν ὡς
ἐπὶ γενέσεως ὅ τε ἥλιος καὶ ἡ σελήνη παροδεύοντες
ἐτύγχανον καὶ τῶν κέντρων μάλιστα τὸ
ὡροσκοποῦν· ἐφʼ ὧν δʼ οἱ χρόνοι τῶν κτίσεων οὐχ
εὑρίσκονται, καθʼ ὧν ἐν ταῖς τῶν κατὰ καιρὸν
ἀρχόντων ἢ βασιλευόντων γενέσεσιν ἐκπίπτει τὸ μεσουράνημα.

Ἔφοδος εἰς τὰς κατὰ μέρος προτελέσεις
Τούτων οὕτως προεπεσκεμμένων ἀκόλουθον ἂν
εἴη λοιπὸν τὰς τῶν προτελέσεων ἐφόδους κεφαλαιώδως
ἐπελθεῖν, καὶ πρῶτον τῶν καθʼ ὅλας περιστάσεις
 χωρῶν ἢ πόλεων λαμβανομένων. ἔσται
δʼ ὁ τρόπος τῆς ἐπισκέψεως τοιοῦτος· ἡ μὲν οὖν
πρώτη καὶ ἰσχυροτάτη τῶν τοιούτων συμπτωμάτων
αἰτία γίνεται παρὰ τὰς ἐκλειπτικὰς ἡλίου καὶ
σελήνης συζυγίας καὶ τὰς ἐν αὐταῖς παρόδους τῶν
ἀστέρων. τῆς δὲ προτελέσεως αὐτῆς τὸ μέν τί
ἐστι τοπικόν, καθʼ ὃ δεῖ προγινώσκειν ποίαις
 
χώραις ἢ πόλεσιν αἱ κατὰ μέρος ἐκλείψεις ἢ καὶ
τῶν πλανωμένων αἱ κατὰ καιροὺς ἔμμονοι στάσεις·
αὗται δέ εἰσι Κρόνου τε καὶ Διὸς καὶ Ἄρεως, ὅταν
στηρίζωσι· ποιοῦνται γὰρ τότε τὰς ἐπισημασίας·
τὸ δέ τι χρονικόν, καθʼ ὃ τὸν καιρὸν τῶν ἐπισημασιῶν
καὶ τῆς παρατάσεως τὴν ποσότητα δεήσει
προγινώσκειν· τὸ δέ τι γενικόν, καθʼ ὃ προσήκει
λαμβάνειν περὶ ποῖα τῶν γενῶν ἀποβήσεται τὸ σύμπτωμα·
τελευταῖον δὲ τὸ εἰδικόν, καθʼ ὃ τὴν αὐτοῦ
τοῦ ἀποτελεσθησομένου ποιότητα θεωρήσομεν.

Περὶ τῆς τῶν διατιθεμένων
χωρῶν ἐπισκέψεως
Περὶ μὲν οὖν τοῦ πρώτου καὶ τοπικοῦ τὴν διάληψιν
ποιησόμεθα τοιαύτην· κατὰ γὰρ τὰς γινομένας
ἐκλειπτικὰς συζυγίας ἡλίου καὶ σελήνης, καὶ
μάλιστα τὰς εὐαισθητοτέρας, ἐπισκεψόμεθα τόν τε
ἐκλειπτικὸν τοῦ ζωδιακοῦ τόπον καὶ τὰς τῶν κατ̓
αὐτὸν τριγώνων συνοικειουμένας χώρας· καὶ
ὁμοίως τίνες τῶν πόλεων ἤτοι ἐκ τῆς κατὰ τὴν
 κτίσιν ὡροσκοπίας καὶ φωσφορίας ἢ ἐκ τῆς τῶν
 
τότε ἡγεμονευόντων μεσουρανήσεως συμπάθειαν
ἔχουσι πρὸς τὸ τῆς ἐκλείψεως δωδεκατημόριον.
ἐφʼ ὅσων δʼ ἂν χωρῶν ἢ πόλεων εὑρίσκωμεν τὴν
προκειμένην συνοικείωσιν, περὶ πάσας μὲν ὡς ἐπὶ
πᾶν ὑπονοητέον ἔσεσθαί τι σύμπτωμα, μάλιστα δὲ
περὶ τὰς πρὸς αὐτὸ τὸ τῆς ἐκλείψεως δωδεκατημόριον
λόγον ἐχούσας καὶ ἐν ὅσαις αὐτῶν ὑπὲρ γῆν
οὖσα ἡ ἔκλειψις ἐφαίνετο.

Περὶ τοῦ χρόνου τῶν ἀποτελουμένων
Τὸ δὲ δεύτερον καὶ χρονικὸν κεφάλαιον, καθʼ ὃ
τοὺς καιροὺς τῶν ἐπισημασιῶν καὶ τῆς παρατάσεως
τὴν ποσότητα προσήκει διαγινώσκειν, ἐπισκεψόμεθα
τρόπῳ τοιῷδε. τῶν γὰρ κατὰ τὸν αὐτὸν χρόνον
γινομένων ἐκλείψεων μὴ κατὰ πᾶσαν οἴκησιν ἐν
ταῖς αὐταῖς καιρικαῖς ὥραις ἀποτελουμένων, τῶν τε
ἡλιακῶν τῶν αὐτῶν μηδὲ τὰ μεγέθη τῶν ἐπισκοτήσεων
ἢ τὸν χρόνον τῶν παρατάσεων κατὰ τὸ ἴσον
πανταχῆ λαμβανουσῶν, πρῶτον μὲν κατὰ τὴν ἐν
ἑκάστῃ τῶν λόγον ἐχουσῶν οἰκήσεων ἐκλειπτικὴν
ὥραν καὶ τὸ τοῦ πόλου ἔξαρμα κέντρα ὡς ἐπὶ
 
γενεσεως διαθήσομεν· ἔπειτα καὶ ἐπὶ πόσας ἰσημερινὰς
ὥρας ἐν ἑκάστῃ παρατείνει τὸ ἐπισκίασμα τῆς
 ἐκλείψεως· τούτων γὰρ ἐξετασθέντων ὅσας ἂν ἰσημερινὰς
ὥρας εὕρωμεν, ἐφʼ ἡλιακῆς μὲν ἐκλείψεως ἐπὶ
τοσούτους ἐνιαυτοὺς παραμένειν ὑπονοήσομεν τὸ
ἀποτελούμενον, ἐπὶ δὲ σεληνιακῆς ἐπὶ τοσούτους
μῆνας, τῶν μέντοι καταρχῶν καὶ τῶν ὁλοσχερεστέρων
ἐπιτάσεων θεωρουμένων ἐκ τῆς τοῦ ἐκλειπτικοῦ
τόπου πρὸς τὰ κέντρα σχέσεως. πρὸς μὲν
γὰρ τῷ ἀπηλιωτικῷ ὁρίζοντι ὁ τόπος ἐκπεσὼν τήν τε
καταρχὴν τοῦ συμπτώματος κατὰ τὴν πρώτην τετράμηνον
ἀπὸ τοῦ χρόνου τῆς ἐκλείψεως σημαίνει καὶ τὰς
ὁλοσχερεῖς ἐπιτάσεις περὶ τὸ πρῶτον τριτημόριον
τοῦ καθʼ ὅλην τὴν παράτασιν χρόνου· πρὸς δὲ τῷ
μεσουρανήματι, κατά τε τὴν δευτέραν τετράμηνον
καὶ τὸ μέσον τριτημόριον· πρὸς δὲ τῷ λιβυκῷ
ὁρίζοντι, κατὰ τὴν τρίτην τετράμηνον καὶ τὸ ἔσχατον
τριτημόριον. τῶν δὲ κατὰ μέρος ἀνέσεων καὶ
ἐπιτάσεων ἀπό τε τῶν ἀνὰ μέσον συζυγιῶν, ὅταν
κατὰ τῶν τὸ αἴτιον ἐμποιούντων τόπων ἢ τῶν
συσχηματιζομένων τόπων αὐτοῖς συμπίπτωσι, καὶ
 
ἀπὸ τῶν ἄλλων παρόδων, ὅταν οἱ ποιητικοὶ τοῦ
προτελέσματος ἀστέρες ἀνατολὰς ἢ δύσεις ἢ στηριγμοὺς
ἢ ἀκρονύκτους φάσεις ποιῶνται, συσχηματιζόμενοι
τοῖς τὸ αἴτιον ἔχουσι δωδεκατημορίοις·
 ἐπειδήπερ ἀνατέλλοντες μὲν ἢ στηρίζοντες ἐπιτάσεις
ποιοῦνται τῶν συμπτωμάτων, δύνοντες δὲ καὶ ὑπὸ
τὰς αὐγὰς ὄντες ἢ ἀκρονύκτους ποιούμενοι προηγήσεις
ἄνεσιν τῶν ἀποτελουμένων ποιοῦσιν.

Περὶ τοῦ γένους τῶν διατιθεμένων
Τρίτου δʼ ὄντος κεφαλαίου τοῦ γενικοῦ, καθʼ ὃ δεῖ
διαλαβεῖν περὶ ποῖα τῶν γενῶν ἀποβήσεται τὸ
σύμπτωμα, λαμβάνεται καὶ τοῦτο διὰ τῆς τῶν
ζῳδίων ἰδιοτροπίας καὶ μορφώσεως καθʼ ὧν ἂν
τύχωσιν ὄντες οἵ τε τῶν ἐκλείψεων τόποι καὶ οἱ τὴν
οἰκοδεσποτίαν λαβόντες τῶν ἀστέρων, τῶν τε πλανωμένων
καὶ τῶν ἀπλανῶν, τοῦ τε τῆς ἐκλείψεως
δωδεκατημορίου καὶ τοῦ κατὰ τὸ κέντρον τὸ πρὸ
τῆς ἐκλείψεως. λαμβάνεται δὲ ἡ τούτων οἰκοδεσποτία
ἐπὶ μὲν τῶν πλανωμένων ἀστέρων οὕτως.
ὁ γὰρ τοὺς πλείστους λόγους ἔχων πρὸς ἀμφοτέρους
τοὺς ἐκκειμένους τόπους, τόν τε τῆς ἐκλείψεως καὶ
τὸν τοῦ ἑπομένου αὐτῷ κέντρου, κατά τε τὰς ἔγγιστα
καὶ φαινομένας συναφὰς ἢ ἀπορροίας καὶ τοὺς
λόγους ἔχοντας τῶν συσχηματισμῶν, καὶ ἔτι κατὰ
τὴν κυρίαν τῶν τε οἴκων καὶ τριγώνων καὶ ὑψωμάτων
ἢ καὶ ὁρίων, ἐκεῖνος λήψεται μόνος τὴν
 
οἰκοδεσποτίαν· εἰ δὲ μὴ ὁ αὐτὸς εὑρίσκοιτο τῆς
τε ἐκλείψεως καὶ τοῦ κέντρου κύριος, δύο τοὺς
 πρὸς ἑκάτερον τῶν τόπων τὰς πλείους ἔχοντας,
ὡς πρόκειται, συνοικειώσεις συμπαραληπτέον, προκρινομένου
τοῦ τῆς ἐκλείψεως κυρίου εἰ δὲ πλείους
εὑρίσκοιντο καθʼ ἑκάτερον ἐφάμιλλοι, τὸν ἐπικεντρότερον
ἢ χρηματιστικώτερον ἢ τῆς αἱρέσεως μᾶλλον
ὄντα προκρινοῦμεν εἰς τὴν οἰκοδεσποτίαν. ἐπὶ δὲ
τῶν ἀπλανῶν συμπαραληψόμεθα τόν τε αὐτῷ τῷ
ἐκλειπτικῷ χρόνῳ συγκεχρηματικότα πρῶτον τῶν
λαμπρῶν ἐπὶ τῆς παρῳχημένης κεντρώσεως κατὰ
τοὺς διωρισμένους ἡμῖν ἐν τῇ πρώτῃ συντάξει τῶν
ἐννέα τρόπων φαινομένους σχηματισμούς, καὶ τὸν
ἐν τῇ φαινομένῃ κατὰ τὴν ἐκλειπτικὴν ὥραν διαθέσει,
ἤτοι συνανατείλαντα ἢ συμμεσουρανήσαντα τῷ
κατὰ τὰ ἑπόμενα κέντρῳ τοῦ τόπου τῆς ἐκλείψεως.
Θεωρηθέντων δὲ οὕτως τῶν εἰς τὴν αἰτίαν τοῦ
συμπτώματος παραλαμβανομένων ἀστέρων, συνεπισκεψώμεθα
καὶ τὰς τῶν ζῳδίων μορφώσεις ἐν οἷς
ἥ τε ἔκλειψις καὶ οἱ τὴν κυρίαν λαβόντες ἀστέρες
ἔτυχον ὄντες, ὡς ἀπὸ τῆς τούτων ἰδιοτροπίας καὶ
τοῦ ποιοῦ τῶν διατιθεμένων γενῶν ὡς ἐπὶ πᾶν
λαμβανομένου. τὰ μὲν γὰρ ἀνθρωπόμορφα τῶν
ζῳδίων τῶν τε περὶ τὸν διὰ μέσων τῶν ζῳδίων
 
κύκλον καὶ τῶν κατὰ τοὺς ἀπλανεῖς ἀστέρας, περὶ
τὸ τῶν ἀνθρώπων γένος ποιεῖ τὸ ἀποτελούμενον.
 τῶν δὲ ἄλλων χερσαίων τὰ μὲν τετράποδα περὶ τὰ
ὅμοια τῶν ἀλόγων ζῴων, τὰ δὲ ἑρπυστικὰ περὶ
τοὺς ὄφεις καὶ τὰ τοιαῦτα. καὶ πάλιν τὰ μὲν
θηριώδη περὶ τὰ ἀνήμερα τῶν ζῴων καὶ βλαπτικὰ
τοῦ τῶν ἀνθρώπων γένους, τὰ δὲ ἥμερα περὶ τὰ
χρηστικὰ καὶ χειροήθη καὶ συνεργητικὰ πρὸς
τὰς εὐετηρίας ἀναλόγως τοῖς καθʼ ἕκαστα μορφώμασιν,
οἷον ἵππων ἢ βοῶν ἢ προβάτων καὶ τῶν
τοιούτων. ἔτι δὲ τῶν χερσαίων τὰ μὲν πρὸς
ταῖς ἄρκτοις μᾶλλον περὶ τὰς τῆς γῆς αἰφνιδίους
κινήσεις, τὰ δὲ πρὸς μεσημβρίαν περὶ τὰς
ἀπροσδοκήτους ἐκ τοῦ ἀέρος ῥύσεις. πάλιν δὲ ἐν
μὲν τοῖς τῶν πτερωτῶν μορφώμασιν ὄντες οἱ κύριοι
τόποι οἷον Παρθένῳ, Τοξότῃ, Ὄρνιθι, Ἀετῷ καὶ
τοῖς τοιούτοις, περὶ τὰ πτηνὰ καὶ μάλιστα τὰ εἰς
τροφὴν ἀνθρώπων τὸ σύμπτωμα ποιοῦσιν, ἐν δὲ τοῖς
νηκτοῖς περὶ τὰ ἔνυδρα καὶ τοὺς ἰχθῦς. καὶ τούτων
ἐν μὲν τοῖς θαλαττίοις, οἷον Καρκίνῳ, Αἰγόκερῳ,
Δελφῖνι, περὶ τὰ θαλάττια, καὶ ἔτι τὰς τῶν στολῶν
 
ἀναγωγάς ἐν δὲ τοῖς ποταμίοις οἷον Ὑδροχόῳ καὶ
Ἰχθύσι, περὶ τὰ ποτάμια καὶ τὰ πηγαῖα· κατὰ δὲ
τὴν Ἀργὼ περὶ ἀμφότερα τὰ γένη. ὡσαύτως δ̓
ἐν τοῖς τροπικοῖς ἢ ἰσημερινοῖς ὄντες κοινῶς μὲν
περὶ τὰ τοῦ ἀέρος καταστήματα καὶ τὰς οἰκείας
ἑκάστοις αὐτῶν ὥρας ἀποτελοῦσι τὰς ἐπισημασίας,
 ἰδίως δὲ καὶ περὶ τὸ ἔαρ καὶ περὶ τὰ ἐκ τῆς γῆς
φυόμενα. κατὰ μὲν γὰρ τὴν ἐαρινὴν ἰσημερίαν
ὄντες περὶ τοὺς βλαστοὺς τῶν δενδρικῶν καρπῶν,
οἷον ἀμπέλου, συκῆς, καὶ τῶν συνακμαζόντων·
κατὰ δὲ τὴν θερινὴν τροπὴν περὶ τὰς τῶν καρποφορηθέντων
συγκομιδὰς καὶ ἀποθέσεις· ἐν Αἰγύπτῳ
δὲ ἰδικῶς καὶ περὶ τὴν τοῦ Νείλου ἀνάβασιν· κατὰ
δὲ τὴν μετοπωρινὴν ἰσημερίαν περὶ τὸν σπόρον καὶ
τὰ χορτικὰ καὶ τὰ τοιαῦτα· κατὰ δὲ τὴν χειμερινὴν
τροπὴν περὶ τὰς λαχανείας καὶ τὰ κατὰ τοῦτον τὸν
καιρὸν ἐπιπολάζοντα ὀρνέων ἢ ἰχθύων γένη ἔτι
δὲ καὶ τὰ μὲν ἰσημερινὰ τοῖς ἱεροῖς καὶ ταῖς περὶ
τοὺς θεοὺς θρησκείαις ἐπισημαίνει· τὰ δὲ τροπικὰ
ταῖς τῶν ἀέρων καὶ ταῖς τῶν πολιτικῶν εἰθισμένων
μεταβολαῖς· τὰ δὲ στερεὰ τοῖς θεμελίοις καὶ τοῖς
οἰκοδομήμασι· τὰ δὲ δίσωμα καὶ τοῖς ἀνθρώποις
καὶ τοῖς βασιλεῦσιν. ὁμοίως δὲ καὶ τὰ μὲν πρὸς
ταῖς ἀνατολαῖς μᾶλλον ἔχοντα τὴν θέσιν ἐν τῷ
χρόνῳ τῆς ἐκλείψεως περὶ τοὺς καρποὺς καὶ τὴν
νέαν ἡλικίαν καὶ τοὺς θεμελίους τὸ ἐσόμενον
σημαίνει· τὰ δὲ πρὸς τῷ ὑπὲρ γῆν μεσουρανήματι
περὶ τὰ ἱερὰ καὶ τοὺς βασιλέας καὶ τὴν μέσην
ἡλικίαν· τὰ δὲ πρὸς ταῖς δυσμαῖς περὶ τὰς τῶν
 
νομίμων μετατροπὰς καὶ τὴν παλαιὰν ἡλικίαν καὶ
τοὺς κατοιχομένους.
Καὶ περὶ τὸ πόστον δὲ μέρος τοῦ ὑποκειμένου
 γένους ἡ διάθεσις ἐπελεύσεται, τό τε τῆς ἐπισκοτήσεως
τῶν ἐκλείψεων μέγεθος ὑποβάλλει καὶ αἱ τῶν
τὸ αἴτιον ἐμποιούντων ἀστέρων πρὸς τὸν ἐκλειπτικὸν
τόπον σχέσεις. ἑσπέριοι μὲν γὰρ σχηματιζόμενοι
πρὸς τὰς ἡλιακὰς ἐκλείψεις, ἑῷοι δὲ πρὸς τὰς
σεληνιακάς, ἐπὶ τὸ ἔλαττον ὡς ἐπὶ πᾶν διατιθέασι·
διαμετροῦντες δὲ ἐπὶ τὸ ἥμισυ· ἑῷοι δὲ σχηματιζόμενοι
πρὸς τὰς ἡλιακὰς ἢ ἑσπέριοι πρὸς τὰς
σεληνιακὰς ἐπὶ τὸ πλεῖον

Περὶ τῆς αὐτοῦ τοῦ ἀποτελέσματος ποιότητος
Τέταρτον δʼ ἐστὶ κεφάλαιον τὸ περὶ αὐτῆς τῆς
τοῦ ἀποτελέσματος ποιότητος, τουτέστι, πότερον
ἀγαθῶν ἢ τῶν ἐναντίων ἐστὶ ποιητικὸν καὶ ποδαπὸν
ἐφʼ ἑκάτερον κατὰ τὸ τοῦ εἴδους ἰδιότροπον. τοῦτο
δὲ ἀπὸ τῆς τῶν οἰκοδεσποτησάντων ἀστέρων τοὺς
κυρίους τόπους ποιητικῆς φύσεως καταλαμβάνεται
καὶ τῆς συγκράσεως τῆς τε πρὸς ἀλλήλους καὶ τοὺς
τόπους καθʼ ὧν ἂν ὦσι τετυχηκότες. ὁ μὲν γὰρ
ἥλιος καὶ ἡ σελήνη διατάκται καὶ ὥσπερ ἡγεμόνες
 
εἰσὶ τῶν ἄλλων, αὐτοὶ αἴτιοι γενόμενοι τοῦ τε κατὰ
τὴν ἐνέργειαν ὅλου καὶ τῆς τῶν ἀστέρων οἰκοδεσποτίας
καὶ ἔτι τῆς τῶν οἰκοδεσποτησάντων ἰσχύος
ἢ ἀδρανείας. ἡ δὲ τῶν τὴν κυρίαν λαβόντων συγκρατικὴ
θεωρία τὴν τῶν ἀποτελεσμάτων δείκνυσι ποιότητα.
 Ἀρξόμεθα δὲ τῆς καθʼ ἕκαστον τῶν πλανωμένων
ποιητικῆς ἰδιοτροπίας, ἐκεῖνο κοινῶς προεκθέμενοι
ἔτι τῆς κεφαλαιώδους ὑπομνήσεως ἕνεκεν ὡς ὅταν
καθʼ ὅλου τινὰ λέγωμεν τῶν πέντε ἀστέρων τὴν
κρᾶσιν καὶ τὸ ποιητικὸν τῆς ὁμοίας φύσεως ὑποληπτέον,
ἐάν τε αὐτὸς ἐν τῇ ἰδίᾳ ᾖ καταστάσει,
ἐάν τε καὶ τῶν ἀπλανῶν τις ἢ τῶν τοῦ
ζωδιακοῦ τόπων κατὰ τὴν οἰκείαν αὐτοῦ κρᾶσιν
θεωρῆται· καθάπερ ἂν εἰ τῶν φύσεων καὶ τῶν
ποιοτήτων αὐτῶν καὶ μὴ τῶν ἀστέρων ἐτύγχανον
αἱ προσηγορίαι καὶ ὅτι ἐν ταῖς συγκράσεσι πάλιν
οὐ μόνον τὴν πρός ἀλλήλους τῶν πλανωμένων μῖξιν
δεῖ σκοπεῖν, ἀλλὰ καὶ τὴν πρὸς τοὺς τῆς αὐτῆς
φύσεως κεκοινωνηκότας ἤτοι ἀπλανεῖς ἀστέρας ἢ
τόπους τοῦ ζωδιακοῦ κατὰ τὰς ἀποδεδειγμένας
αὐτῶν πρὸς τοὺς πλάνητας συνοικειώσεις.
Ὁ μὲν οὖν τοῦ Κρόνου ἀστὴρ μόνος τὴν οἰκοδεσποτίαν
λαβὼν καθʼ ὅλου μὲν φθορᾶς τῆς κατὰ
 
ψύξιν ἐστὶν αἴτιος· ἰδίως δὲ περὶ μὲν ἀνθρώπους
γινομένου τοῦ συμπτώματος νόσους μακρὰς καὶ
φθίσεις καὶ συντήξεις καὶ ὑγρῶν ὀχλήσεις καὶ
ῥευματισμοὺς καὶ τεταρταϊκὰς ἐπισημασίας, φυγαδείας
τε καὶ ἀπορίας καὶ συνοχὰς καὶ πένθη καὶ
φόβους καὶ θανάτους μάλιστα τῶν τῇ ἡλικίᾳ
προβεβηκότων ἐμποιεῖ. τῶν δὲ ἀλόγων ζῴων
περὶ τὰ εὔχρηστα ὡς ἐπὶ πᾶν, σπάνιν τε καὶ
 τῶν ὄντων φθορὰς σωματικὰς καὶ νοσοποιούς, ὑφ̓
ὧν καὶ οἱ χρησάμενοι τῶν ἀνθρώπων συνδιατιθέμενοι
διαφθείρονται. περὶ δὲ τὴν τοῦ ἀέρος κατάστασιν
ψύχη φοβερὰ παγώδη καὶ ὁμιχλώδη καὶ λοιμικά,
δυσαερίας τε καὶ συννεφίας καὶ ζόφους· ἔτι δὲ
νιφετῶν πλῆθος οὐκ ἀγαθῶν ἀλλὰ φθοροποιῶν, ἀφ̓
ὧν καὶ τὰ κακοῦντα τὴν ἀνθρωπίνην φύσιν τῶν
ἑρπετῶν συγκρίνεται. περὶ δὲ ποταμοὺς ἢ θαλάττας
κοινῶς μὲν χειμῶνας καὶ στόλων ναυάγια
καὶ δυσπλοίας καὶ τῶν ἰχθύων ἔνδειαν καὶ φθοράν,
ἰδίως δὲ ἐν μὲν θαλάτταις ἀμπώτεις καὶ παλιρροίας,
ἐπὶ δὲ ποταμῶν ὑπερμετρίαν καὶ κάκωσιν τῶν ποταμίων
ὑδάτων. πρὸς δὲ τοὺς τῆς γῆς καρποὺς ἔνδειαν
καὶ σπάνιν καὶ ἀπώλειαν μάλιστα τῶν εἰς τὰς
ἀναγκαίας χρείας γινομένων ἤτοι ὑπὸ κάμπης ἢ
ἀκρίδος ἢ κατακλυσμῶν ὑδάτων ἢ ὄμβρων ἐπιφορᾶς
ἢ χαλάζης ἢ τῶν τοιούτων, ὡς καὶ μέχρι λιμοῦ
φθάνειν καὶ τῆς τοιαύτης τῶν ἀνθρώπων ἀπωλείας.
 
Ὁ δὲ τοῦ Διὸς μόνος τὴν κυρίαν λαχὼν καθʼ ὅλου
μὲν αὐξήσεώς ἐστι ποιητικός, ἰδίως δὲ περὶ μὲν
ἀνθρώπους γενομένου τοῦ ἀποτελέσματος δόξας
ἀποτελεῖ καὶ εὐετηρίας καὶ εὐθηνίας καὶ καταστάσεις
εἰρηνικὰς καὶ τῶν ἐπιτηδείων αὐξήσεις,
εὐεξίας τε σωματικὰς καὶ ψυχικάς· ἔτι δὲ εὐεργεσίας
τε καὶ δωρεὰς ἀπὸ τῶν βασιλευόντων, αὐτῶν
τε ἐκείνων αὐξήσεις καὶ μεγαλειότητας καὶ μεγαλοψυχίας.
καθʼ ὅλου τε εὐδαιμονίας ἐστὶν αἴτιος.
περὶ δὲ τὰ ἄλογα ζῷα τῶν μὲν εἰς χρῆσιν ἀνθρωπίνην
δαψίλειαν καὶ πολυπληθίαν ποιεῖ, τῶν δὲ εἰς
τὸ ἐναντίον φθοράν τε καὶ ἀπώλειαν. εὔκρατον δὲ
τὴν τῶν ἀέρων κατάστασιν καὶ ὑγιεινὴν καὶ
πνευματώδη καὶ ὑγρὰν καὶ θρεπτικὴν τῶν ἐπιγείων
ἀπεργάζεται, στόλων τε εὐπλοίας καὶ ποταμῶν
συμμέτρους ἀναβάσεις καὶ τῶν καρπῶν δαψίλειαν
καὶ ὅσα τούτοις παραπλήσια.
 Ὁ δὲ τοῦ Ἄρεως μόνος τὴν οἰκοδεσποτίαν λαβὼν
καθʼ ὅλου μὲν τῆς κατὰ ξηρασίαν φθορᾶς ἐστιν
αἴτιος, ἰδίως δὲ περὶ μὲν ἀνθρώπους γινομένου
τοῦ συμπτώματος πολέμους ἐμποιεῖ καὶ στάσεις
ἐμφυλίους καὶ αἰχμαλωσίας καὶ ἀνδραποδισμοὺς
καὶ ἐπαναστάσεις καὶ χόλους ἡγεμόνων τούς
τε διὰ τῶν τοιούτων θανάτους αἰφνιδίους, ἔτι δὲ
νόσους πυρεκτικὰς καὶ τριταϊκὰς ἐπισημασίας καὶ
αἱμάτων ἀναγωγὰς καὶ ὀξείας βιαιοθανασίας
μάλιστα τῶν ἀκμαίων· ὁμοίως δὲ βίας τε καὶ
 
ὕβρεις καὶ παρανομίας ἐμπρήσεις τε καὶ ἀνδροφονίας
καὶ ἁρπαγὰς καὶ ληστείας· περὶ δὲ τὴν τοῦ
ἀέρος κατάστασιν καύσωνας καὶ πνεύματα θερμὰ
 λοιμικὰ καὶ συντηκτικὰ κεραυνῶν τε ἀφέσεις καὶ
πρηστήρων καὶ ἀνομβρίας· περὶ δὲ θάλατταν
στόλων μὲν αἰφνίδια ναυάγια διὰ πνευμάτων
ἀτάκτων ἢ κεραυνῶν ἢ τῶν τοιούτων, ποταμῶν δὲ
λειψυδρίας καὶ ἀναξηράνσεις πηγῶν καὶ φθορὰν τῶν
ποτίμων ὑδάτων· περὶ δὲ τὰ ἐπὶ τῆς γῆς
ἐπιτήδεια πρὸς χρῆσιν ἀνθρωπίνην τῶν τε ἀλόγων
ζῴων καὶ τῶν ἐκ τῆς γῆς φυομένων σπάνιν καὶ
φθορὰν καρπῶν τὴν γινομένην ἤτοι ἐκ τῶν τοῦ
καύματος καταφλέξεων ἢ βρούχου ἢ τῆς τῶν
πνευμάτων ἐκτινάξεως ἢ ἐκ τῆς ἐν ταῖς ἀποθέσεσι συγκαύσεως.
Ὁ δὲ τῆς Ἀφροδίτης μόνος κύριος γενόμενος τοῦ
συμβαίνοντος καθʼ ὅλου μὲν τὰ παραπλήσια τῷ τοῦ
Διὸς μετά τινος ἐπαφροδισίας ἀποτελεῖ, ἰδίως δὲ
περὶ μὲν ἀνθρώπους δόξας καὶ τιμὰς καὶ εὐφροσύνας
καὶ εὐετηρίας εὐγαμίας τε καὶ πολυτεκνίας καὶ
εὐαρεστήσεις πρὸς πᾶσαν συναρμογὴν καὶ τῶν
κτήσεων συναυξήσεις καὶ διαίτας καθαρίους καὶ
εὐαγωγοὺς καὶ πρὸς τὰ σεβάσμια τιμητικάς· ἔτι δὲ
σωματικὰς εὐεξίας καὶ πρὸς τοὺς ἡγεμονεύοντας
συνοικειώσεις καὶ τῶν ἀρχόντων ἐπαφροδισίας·
περὶ δὲ τὰ τοῦ ἀέρος πνεύματα εὐκρασίας καὶ
διύγρων καὶ θρεπτικωτάτων καταστάσεις εὐαερίας
 
τε καὶ αἰθρίας καὶ ὑδάτων γονίμων δαψιλεῖς ἐπομβρίας,
στόλων τε εὐπλοίας καὶ ἐπιτυχίας καὶ ἐπικερδίας
καὶ ποταμῶν πλήρεις ἀναβάσεις· ἔτι δὲ
 τῶν εὐχρήστων ζῴων καὶ τῶν τῆς γῆς καρπῶν
μάλιστα δαψίλειαν καὶ εὐφορίαν καὶ ὄνησιν ἐμποιεῖ.
Ὁ δὲ τοῦ Ἑρμοῦ τὴν οἰκοδεσποτίαν λαβὼν καθ̓
ὅλου μέν, ὡς ἂν ᾖ συγκιρνάμενος ἑκάστῳ τῶν ἄλλων,
συνοικειοῦται ταῖς ἐκείνων φύσεσιν· ἰδίως δέ ἐστι
πάντων μᾶλλον συγκινητικὸς καὶ ἐν μὲν ἀνθρωπίνοις
ἀποτελέσμασιν ὀξὺς καὶ πρακτικώτατος καὶ πρὸς
τὸ ὑποκείμενον εὐμήχανος, ληστηρίων δὲ καὶ κλοπῶν
καὶ πειρατικῶν ἐφόδων καὶ ἐπιθέσεων, ἔτι δὲ
δυσπλοίας ποιητικὸς ἐν τοῖς πρὸς τοὺς κακοποιοὺς
σχηματισμοῖς, νόσων τε αἴτιος ξηρῶν καὶ ἀμφημερινῶν
ἐπισημασιῶν καὶ βηχικῶν καὶ ἀναφορικῶν
καὶ φθίσεων· ἀποτελεστικός τε καὶ τῶν περὶ τὸν
ἱερατικὸν λόγον καὶ τὰς τῶν θεῶν θρησκείας καὶ
τὰς βασιλικὰς προσόδους ἐπισυμβαινόντων καὶ τῆς
τῶν ἐθίμων ἢ νομίμων κατὰ καιροὺς ἐναλλοιώσεως
οἰκείως τῇ πρὸς αὐτοὺς ἑκάστοτε τῶν ἀστέρων
συγκράσει. πρὸς δὲ τὸ περιέχον μᾶλλον ξηρὸς ὢν
καὶ εὐκίνητος διὰ τὴν πρὸς τὸν ἥλιον ἐγγύτητα καὶ
τὸ τάχος τῆς ἀνακυκλήσεως πνευμάτων ἀτάκτων
καὶ ὀξέων καὶ εὐμεταβόλων μάλιστα κινητικὸς
ὑπάρχει, βροντῶν τε εἰκότως καὶ πρηστήρων καὶ
χασμάτων καὶ σεισμῶν καὶ ἀστραπῶν ἀποτελεστικός·
τῆς τε διὰ τούτων ἐνίοτε περὶ τὰ τῶν ζῴων
 
καὶ τῶν φυτῶν εὔχρηστα φθορᾶς ποιητικός, ὑδάτων
 τε καὶ ποταμῶν ἐν μὲν ταῖς δύσεσι στερητικός, ἐν
δὲ ταῖς ἀνατολαῖς πληρωτικός.
Ἰδίως μὲν οὖν τῆς οἰκείας φύσεως ἐπιτυχὼν
ἕκαστος τὰ τοιαῦτα ἀποτελεῖ, συγκιρνάμενος δὲ
ἄλλος ἄλλῳ κατὰ τοὺς συσχηματισμοὺς καὶ τὰς τῶν
ζῳδίων ἐναλλοιώσεις καὶ τὰς πρὸς ἥλιον φάσεις,
ἀναλόγως τε καὶ τὴν ἐν τοῖς ἐνεργήμασι σύγκρασιν
λαμβάνων, καὶ μεμιγμένην ἐκ τῶν κεκοινωνηκυιῶν
φύσεων τὴν περὶ τὸ ἀποτελούμενον ἰδιοτροπίαν
ποικίλην οὖσαν ἀπεργάζεται· ἀπείρου δὲ ὄντος
καὶ ἀδυνάτου τοῦ καθʼ ἑκάστην σύγκρασιν τὸ ἴδιον
ὑπομνηματίζειν ἀποτέλεσμα καὶ πάντας ἁπλῶς τοὺς
καθʼ ὁποιονουνδήποτε τρόπον συσχηματισμοὺς διεξελθεῖν
οὕτω γε πολυμερῶς νοουμένους, εἰκότως
ἂν καταλειφθείη τὸ τοιοῦτον εἶδος ἐπὶ τῇ τοῦ
μαθηματικοῦ πρὸς τὰς κατὰ μέρος διακρίσεις
ἐπιβολῇ καὶ ἐπινοίᾳ.
Παρατηρεῖν δὲ δεῖ καὶ πῶς ἔχουσι οἰκειώσεως
οἱ τοῦ προτελέσματος τὴν κυρίαν λαβόντες ἀστέρες
πρὸς αὐτὰς τὰς χώρας ἢ τὰς πόλεις αἷς τὸ σύμπτωμα
διασημαίνεται· ἀγαθοποιοὶ μὲν γὰρ ὄντες ἀστέρες
καὶ συνοικειούμενοι τοῖς διατιθεμένοις καὶ μὴ
καθυπερτερούμενοι ὑπὸ τῶν τῆς ἐναντίας αἱρέσεως
ἔτι μᾶλλον ἀπεργάζονται τὸ κατὰ τὴν οἰκείαν φύσιν
 
ὠφέλιμον, ὥσπερ μὴ συνοικειούμενοι ἢ καθυπερτερούμενοι
 ὑπὸ τῶν ἀντικειμένων ἧττον ὠφελοῦσι.
τῆς δὲ βλαπτικῆς κράσεως ὄντες καὶ τὴν κυρίαν
λαβόντες τοῦ προτελέσματος, ἐὰν μὲν συνοικειούμενοι
τοῖς διατιθεμένοις τύχωσιν ἢ καθυπερτερηθῶσιν
ὑπὸ τῶν τῆς ἐναντίας αἱρέσεως, ἧττον
βλάπτουσιν· ἐὰν δὲ μήτε τὴν οἰκοδεσποτίαν ἔχωσι
τῶν χωρῶν μήτε καθυπερτερῶνται ὑπὸ τῶν οἰκείως
πρὸς αὐτὰς ἐχόντων, σφοδρότερον τὸ ἐκ τῆς κράσεως
φθοροποιὸν ἐπισκήπτουσιν. ὡς ἐπὶ πᾶν μέντοι
συνεμπίπτουσι τοῖς καθολικοῖς πάθεσιν ἐκεῖνοι τῶν
ἀνθρώπων ὅσοι ποτʼ ἂν κατὰ τὰς ἰδίας γενέσεις
τοὺς ἀναγκαιοτάτους τόπους, λέγω δὴ τοὺς φωσφοροῦντας
ἢ τοὺς τῶν κέντρων, τοὺς αὐτοὺς τύχωσιν
ἔχοντες τοῖς τὸ αἴτιον ἐμποιήσασι τῶν καθολικῶν
συμπτωμάτων, τουτέστι τοῖς ἐκλειπτικοῖς ἢ καὶ
τοῖς τούτων διαμέτροις. τούτων δὲ ἐπισφαλέσταται
μάλιστα καὶ δυσφύλακτοι τυγχάνουσιν αἱ μοιρικαὶ
καθέξεις ἢ διαμετρήσεις τῶν ἐκλειπτικῶν τόπων
πρὸς ὁπότερον τῶν φωτῶν.

Περὶ χρωμάτων τῶν ἐκλείψεων
καὶ κομητῶν καὶ τῶν τοιούτων
Τηρητέον δὲ πρὸς τὰς καθʼ ὅλου περιστάσεις καὶ
τὰ περὶ τὰς ἐκλείψεις χρώματα ἤτοι τῶν φωτῶν
 
αὐτῶν ἢ τῶν περὶ αὐτὰ γινομένων συστημάτων,
 οἶον ῥάβδων ἢ ἅλων ἢ τῶν τοιούτων. μέλανα μὲν
γὰρ ἢ ὑπόχλωρα φανέντα σημαντικὰ γίνεται τῶν ἐπὶ
τῆς τοῦ Κρόνου φύσεως εἰρημένων· λευκὰ δὲ τῶν
ἐπὶ τῆς τοῦ Διός· ὑπόκιρρα δὲ τῶν ἐπὶ τῆς τοῦ
Ἄρεως· ξανθὰ δὲ τῶν ἐπὶ τοῦ τῆς Ἀφροδίτης·
ποικίλα δὲ τῶν ἐπὶ τῆς τοῦ Ἑρμοῦ. κἂν μὲν ἐν
ὅλοις τοῖς σώμασι τῶν φωτῶν ἢ ἐν ὅλοις τοῖς περὶ
αὐτὰ τόποις τὸ γινόμενον ἰδίωμα τῆς χροιᾶς φαίνηται,
περὶ τὰ πλεῖστα μέρη τῶν χωρῶν ἔσται τὸ
ἀποτελεσθησόμενον ἐὰν δὲ ἀπὸ μέρους οἱουδήποτε,
περὶ ἐκεῖνο μόνον τὸ μέρος, καθʼ οὗ ἂν καὶ
ἡ πρόσνευσις τοῦ ἰδιώματος γίνηται.
Τηρητέον δὲ ἔτι καὶ τὰς συνισταμένας ἤτοι κατὰ
τοὺς ἐκλειπτικοὺς καιροὺς ἢ καὶ ὁτεδήποτε κομητῶν
ἐπιφανείας πρὸς τὰς καθʼ ὅλου περιστάσεις, οἷον
τῶν καλουμένων δοκίδων ἢ σαλπίγγων ἢ πίθων καὶ
τῶν τοιούτων, ὡς ἀποτελεσματικὰς μὲν φύσει τῶν
ἐπὶ τοῦ Ἄρεως καὶ τῶν τοῦ Ἑρμοῦ ἰδιωμάτων καὶ
πολέμων δὲ καὶ καυσώδων ἢ κινητικῶν καταστημάτων
καὶ τῶν τούτοις ἐπισυμβαινόντων, δηλούσας
δὲ διὰ μὲν τῶν τοῦ ζωδιακοῦ μερῶν, καθʼ ὧν ἂν
οἱ συστάσεις αὐτῶν φαίνωνται, καὶ τῶν κατὰ τὰ
 
σχήματα τῆς κόμης προσνεύσεων τοὺς τόπους οἷς ἐπισκήπτουσι
τὰ συμπτώματα· διὰ δὲ τῶν αὐτῆς τῆς
συστάσεως ὥσπερ μορφώσεων τὸ εἶδος τοῦ ἀποτελέσματος
καὶ τὸ γένος περὶ ὃ τὸ πάθος ἀποβήσεται·
 διὰ δὲ τοῦ χρόνου τῆς ἐπιμονῆς τὴν παράτασιν τῶν
συμπτωμάτων· διὰ δὲ τῆς πρὸς τὸν ἥλιον σχέσεως
καὶ τὴν καταρχήν, ἐπειδήπερ ἑῷοι μὲν ἐπὶ πολὺ
φαινόμεναι τάχιον ἐπισημαίνουσιν, ἑσπέριοι δὲ βράδιον.

Περὶ τῆς τοῦ ἔτους νουμηνίας
Δεδειγμένης δὲ τῆς ἐφόδου τῆς περὶ τὰς καθ̓
ὅλου περιστάσεις χωρῶν τε καὶ πόλεων, λοιπὸν ἂν
εἴη καὶ περὶ τῶν λεπτομερεστέρων ὑπομνηματίσασθαι·
λέγω δὲ τῶν ἐνιαυσίως περὶ τὰς ὥρας
ἀποτελουμένων, πρὸς ἢν ἐπίσκεψιν καὶ περὶ τῆς
καλουμένης τοῦ ἔτους νουμηνίας ἁρμόζον ἂν εἴη
προδιαλαβεῖν. ὅτι μὲν οὖν ἀρχὴν ταύτην εἶναι
προσήκει τῆς τοῦ ἡλίου καθʼ ἑκάστην περιστροφὴν
ἀποκαταστάσεως, δῆλόν ἐστιν αὐτόθεν καὶ ἀπὸ τῆς
δυνάμεως καὶ ἀπὸ τῆς ὀνομασίας. τίνα δʼ ἄν τις
ἀρχὴν ὑποστήσαιτο ἐν κύκλῳ μὲν αὐτὸ μόνον ἁπλῶς
οὐδʼ ἂν ἐπινοήσειεν, ἐν δὲ τῷ διὰ μέσον τῶν ζῳδίων
μόνας ἂν εἰκότως ἀρχὰς λάβοι τὰ ὑπὸ τοῦ ἰσημερινοῦ
καὶ τῶν τροπικῶν ἀφοριζόμενα σημεῖα,
τουτέστι τά τε δύο ἰσημερινὰ καὶ τὰ δύο τροπικά.
ἐνταῦθα μέντοι τις ἀπορήσειεν ἂν ἤδη, τίνι τῶν
 
τεττάρων ὡς προηγουμένῳ χρήσαιτο. κατὰ μὲν
οὖν τὴν ἁπλῆν καὶ κυκλικὴν φύσιν οὐδὲν αὐτῶν
ἐστιν ὡς ἐπὶ μιᾶς ἀρχῆς προηγούμενον· κέχρηνται
 δὲ οἱ περὶ τούτων γράψαντες, ἕν τι ὑποτιθέμενοι
διαφόρως, ἐκάστῳ τῶν τεττάρων ὡς ἀρχὴν κατά
τινας οἰκείους λόγους καὶ φυσικὰς συμπαθείας
ἐνεχθέντες. καὶ γὰρ ἔχει τι τῶν μερῶν τούτων
ἕκαστον ἐξαίρετον ἀφʼ οὗ ἂν ἀρχὴ καὶ νέον ἔτος
εἰκότως νομίζοιτο· τὸ μὲν ἐαρινὸν ἰσημερινὸν διά τε
τὸ πρώτως τότε μείζονα τὴν ἡμέραν τῆς νυκτὸς
ἄρχεσθαι γίνεσθαι καὶ διὰ τὸ τῆς ὑγρᾶς ὥρας εἶναι,
ταύτην δὲ τὴν φύσιν, ὡς καὶ πρότερον ἔφαμεν,
ἀρχομέναις ταῖς γενέσεσι πλείστην ἐνυπάρχειν· τὸ
δὲ θερινὸν τροπικὸν διὰ τὸ κατʼ αὐτὸ τὴν μεγίστην
ἡμέραν ἀποτελεῖσθαι, παρὰ δὲ Αἰγυπτίοις καὶ τὴν
τοῦ Νείλου ἀνάβασιν καὶ κυνὸς ἄστρου ἐπιτολὴν ἐπισημαίνειν·
τὸ δὲ μετοπωρινὸν ἰσημερινὸν διὰ τὸ
γεγονέναι πάντων ἤδη τῶν καρπῶν συγκομιδήν,
τότε δὲ ἀπʼ ἄλλης ἀρχῆς τὸν τῶν ἐσομένων σπόρον
καταβάλλεσθαι· τὸ δὲ χειμερινὸν τροπικὸν διὰ τὸ
πρῶτον ἄρχεσθαι τότε τὸ μέγεθος τῆς ἡμέρας ἀπὸ
μειώσεως αὔξησιν λαμβάνειν. οἰκειότερον δέ μοι
δοκεῖ καὶ φυσικώτερον πρὸς τὰς ἐνιαυσίους ἐπισκέψεις
ταῖς τέτταρσιν ἀρχαῖς χρῆσθαι, παρατηροῦντας
 
τὰς ἔγγιστα αὐτῶν προγινομένας ἡλίου καὶ σελήνης
συζυγίας συνοδικὰς ἢ πανσεληνιακάς, καὶ μάλιστα
πάλιν τούτων τὰς ἐκλειπτικάς, ἴνα ἀπὸ μὲν τῆς
ἐν τῇ περὶ Κριὸν ἀρχῆς τὸ ἔαρ ὁποῖον ἔσται διασκεπτώμεθα,
 ἀπὸ δὲ τῆς περὶ τὸν Καρκίνον τὸ θέρος,
ἀπὸ δὲ τῆς περὶ τὰς Χηλὰς τὸ μετόπωρον, ἀπὸ δὲ
τῆς περὶ τὸν Αἰγόκερων τὸν χειμῶνα. τὰς μὲν γὰρ
καθʼ ὅλου τῶν ὡρῶν ποιότητας καὶ καταστάσεις ὁ
ἥλιος ποιεῖ, καθʼ ἃς καὶ οἱ παντελῶς ἄπειροι μαθημάτων
πρόγνωσιν ἔχουσι τοῦ μέλλοντος.
Ἔτι δὲ καὶ τὰς τῶν ζῳδίων ἰδιοτροπίας εἴς τε τὰς
παρασημασίας ἀνέμων τε καὶ τῶν ὁλοσχερεστέρων
φύσεων παραληπτέον. τὰς δʼ ἐν τῷ μᾶλλον ἢ ἧττον
κατὰ καιροὺς ἐναλλοιώσεις καθʼ ὅλου μὲν πάλιν αἱ
περὶ τὰ προειρημένα σημεῖα γινόμεναι συζυγίαι καὶ
οἱ τῶν πλανήτων πρὸς αὐτὰς σχηματισμοὶ δεικνύουσι,
κατὰ μέρος δὲ καὶ αἱ καθʼ ἕκαστον δωδεκατημόριον
σύνοδοι καὶ πανσέληνοι καὶ τῶν ἀστέρων
ἐπιπορεύσεις, ἢν δὴ μηνιαίαν ἐπίσκεψιν ἄν τις προσαγορεύοι.
Προεκτεθῆναι δʼ ὀφειλόντων εἰς τοῦτο καὶ τῶν ἐν
μέρει κατὰ ζῴδιον πρὸς τὰ ἐνιαύσια καταστήματα
τῶν φυσικῶν ἰδιωμάτων καὶ ἔτι τῶν καθʼ ἕκαστον
 
ἀστέρων, τὴν μὲν τῶν πλανήτων καὶ τῶν τῆς ὁμοίας
κράσεως ἀπλανῶν πρὸς τοὺς ἀέρας τε καὶ τοὺς
ἀνέμους συνοικείωσιν καὶ ἔτι τὴν τῶν ὅλων δωδεκατημορίων
πρός τε τοὺς ἀνέμους καὶ τὰς ὥρας,
ἕκαστα δεδηλώκαμεν ἐν τοῖς ἔμπροσθεν. ὑπόλοιπον
 δʼ ἂν εἴη καὶ περὶ τῆς ἐπὶ μέρους τῶν ζῳδίων
φύσεως εἰπεῖν.

Περὶ τῆς μερικῆς πρὸς τὰ καταστήματα
φύσεως τῶν ζῳδίων
Τὸ μὲν οὖν τοῦ Κριοῦ δωδεκατημόριον καθʼ ὅλου
μέν ἐστι διὰ τὴν ἰσημερινὴν ἐπισημασίαν βροντῶδες
ἢ χαλαζῶδες· κατὰ μέρος δὲ ἐν τῷ μᾶλλον καὶ
ἧττον ἀπὸ τῆς τῶν κατὰ τῶν ἀπλανῶν ἀστέρων
ἰδιότητος τὰ μὲν προηγούμενα αὐτοῦ ὀμβρώδη καὶ
ἀνεμώδη, τὰ δὲ μέσα εὔκρατα, τὰ δʼ ἑπόμενα
καυσώδη καὶ λοιμικά, τὰ δὲ βόρεια καυματώδη καὶ
φθαρτικά, τὰ δὲ νότια κρυσταλλώδη καὶ ὑπόψυχρα.
Τὸ δὲ τοῦ Ταύρου δωδεκατημόριον καθʼ ὅλου μέν
ἐστιν ἐπισημαντικὸν ἀμφοτέρων τῶν κράσεων καὶ
ὑπόθερμον, κατὰ μέρος δὲ τὰ μὲν προηγούμενα
αὐτοῦ, καὶ μάλιστα τὰ κατὰ τὴν Πλειάδα, σεισμώδη
καὶ πνευματώδη καὶ ὁμιχλώδη, τὰ δὲ μέσα
ὑγραντικὰ καὶ ψυχρά, τὰ δὲ ἑπόμενα κατὰ τὴν
 
Ὑάδα πυρώδη καὶ κεραυνώδη καὶ ἀστραπῶν ποιητικά·
τὰ δὲ βόρεια εὔκρατα, τὰ δὲ νότια κινητικὰ καὶ ἄτακτα.
Τὸ δὲ τῶν Διδύμων δωδεκατημόριον καθʼ ὅλου
μέν ἐστιν εὐκρασίας ποιητικόν, κατὰ μέρος δὲ τὰ
μὲν προηγούμενα αὐτοῦ δίυγρα καὶ φθαρτικά, τὰ δὲ
μέσα εὔκρατα, τὰ δὲ ἑπόμενα μεμιγμένα καὶ ἄτακτα·
τὰ δὲ βόρεια πνευματώδη καὶ σεισμοποιά, τὰ δὲ
νότια ξηρὰ καὶ καυσώδη.
Τὸ δὲ τοῦ Καρκίνου δωδεκατημόριον καθʼ ὅλου μέν
 ἐστιν εὔδιον καὶ θερμόν, κατὰ μέρος δὲ τὰ μὲν
προηγούμενα αὐτοῦ καὶ κατὰ τὴν Φάτνην πνιγώδη
καὶ σεισμοποιὰ καὶ ἀχλυώδη, τὰ δὲ μέσα εὔκρατα,
τὰ δὲ ἐπόμενα πνευματώδη· τὰ δὲ βόρεια καὶ τὰ
νότια ἔκπυρα καὶ καυσώδη.
Τὸ δὲ τοῦ Λέοντος δωδεκατημόριον καθʼ ὅλου μέν
ἐστι καυματῶδες καὶ πνιγῶδες, κατὰ μέρος δὲ τὰ
μὲν προηγούμενα αὐτοῦ πνιγώδη καὶ λοιμικά, τὰ
δὲ μέσα εὔκρατα, τὰ δὲ ἑπόμενα ἔνικμα καὶ φθοροποιά·
τὰ δὲ βόρεια κινητικὰ καὶ πυρώδη, τὰ δὲ νότια δίυγρα.
Τὸ δὲ τῆς Παρθένου δωδεκατημόριον καθʼ ὅλου
μέν ἐστι δίυγρον καὶ βροντῶδες, κατὰ μέρος δὲ τὰ
μὲν προηγούμενα αὐτοῦ θερμότερα καὶ φθαρτικά,
τὰ δὲ μέσα εὔκρατα, τὰ δὲ ἑπόμενα ὑδατώδη· τὰ δὲ
βόρεια πνευματώδη, τὰ δὲ νότια εὔκρατα.
 
Τὸ δὲ τῶν Χηλῶν δωδεκατημόριον καθʼ ὅλου μέν
ἐστι τρεπτικὸν καὶ μεταβολικόν, κατὰ μέρος δὲ τὰ
μὲν προηγούμενα αὐτοῦ καὶ τὰ μέσα ἐστὶν εὔκρατα,
τὰ δὲ ἑπόμενα ὑδατώδη· τὰ δὲ βόρεια πνευματώδη,
τὰ δὲ νότια ἔνικμα καὶ λοιμικά.
Τὸ δὲ τοῦ Σκορπίου δωδεκατημόριον καθʼ ὅλου
μέν ἐστι βροντῶδες καὶ πυρῶδες, κατὰ μέρος δὲ τὰ
μὲν προηγούμενα αὐτοῦ νιφετώδη, τὰ δὲ μέσα
εὔκρατα, τὰ δὲ ἑπόμενα σεισμώδη· τὰ δὲ βόρεια
καυσώδη, τὰ δὲ νότια ἔνικμα.
 Τὸ δὲ τοῦ Τοξότου δωδεκατημόριον καθʼ ὅλου μέν
ἐστι πνευματῶδες, κατὰ μέρος δὲ τὰ μὲν προηγούμενα
αὐτοῦ δίυγρα, τὰ δὲ μέσα εὔκρατα, τὰ δὲ
ἑπόμενα πυρώδη· τὰ δὲ βόρεια πνευματώδη, τὰ δὲ
νότια κάθυγρα καὶ μεταβολικά.
Τὸ δὲ τοῦ Αἰγόκερω δωδεκατημόριον καθʼ ὅλου
μέν ἐστι κάθυγρον, κατὰ μέρος δὲ τὰ μὲν προηγούμενα
αὐτοῦ καυσώδη καὶ φθαρτικά, τὰ δὲ μέσα
εὔκρατα, τὰ δὲ ἑπόμενα ὄμβρων κινητικά· τὰ δὲ
βόρεια καὶ τὰ νότια κάθυγρα καὶ φθαρτικά.
Τὸ δὲ τοῦ Ὑδροχόου δωδεκατημόριον καθʼ ὅλου
μέν ἐστι ψυχρὸν καὶ ὑδατῶδες, κατὰ μέρος δὲ τὰ
μὲν προηγούμενα αὐτοῦ κάθυγρα, τὰ δὲ μέσα εὔκρατα,
τὰ δὲ ἑπόμενα πνευματώδη· τὰ δὲ βόρεια
καυσώδη, τὰ δὲ νότια νιφετώδη.
Τὸ δὲ τῶν Ἰχθύων δωδεκατημόριον καθʼ ὅλου
μέν ἐστι ψυχρὸν καὶ πνευματῶδες, κατὰ μέρος δὲ
τὰ μὲν προηγούμενα αὐτοῦ εὔκρατα, τὰ δὲ μέσα
κάθυγρα, τὰ δὲ ἑπόμενα καυσώδη· τὰ δὲ βόρεια
πνευματώδη, τὰ δὲ νότια ὑδατώδη.

Περὶ τῆς ἐπὶ μέρους τῶν
καταστημάτων ἐπισκέψεως
Τούτων δὲ οὕτως προεκτεθειμένων αἱ κατὰ μέρος
ἔφοδοι τῶν ἐπισημασιῶν περιέχουσι τὸν τρόπον
τοῦτον. μία μὲν γάρ ἐστιν ἡ ὁλοσχερέστερον πρὸς
 τὰ τεταρτημόρια νοουμένη, καθʼ ἣν τηρεῖν, ὡς
ἔφαμεν, δεήσει τὰς γινομένας ἔγγιστα πρὸ τῶν
τροπικῶν καὶ ἰσημερινῶν σημείων συνόδους ἢ καὶ
πανσελήνους, καὶ κατὰ τὴν μοῖραν ἤτοι συνοδικὴν
ἢ πανσεληνιακὴν τὴν ἐν ἑκάστῳ τῶν ἐπιζητουμένων
κλιμάτων τὰ κέντρα ὡς ἐπὶ γενέσεως διατιθέναι·
ἔπειτα τοὺς οἰκοδεσπότας λαμβάνειν τοῦ τε συνοδικοῦ
ἢ πανσεληνιακοῦ τόπου καὶ τοῦ ἑπομένου
αὐτῷ κέντρου κατὰ τὸν ὑποδεδειγμένον ἡμῖν τρόπον
ἐν τοῖς ἔμπροσθεν περὶ τῶν ἐκλείψεων, καὶ οὕτως
τὸ μὲν καθʼ ὅλου θεωρεῖν ἐκ τῆς τῶν τεταρτημορίων
 
ἰδιότητος, τὸ δὲ μᾶλλον ἢ ἧττον ἐπιτάσεων καὶ
ἀνέσεων ἐκ τῆς τῶν οἰκοδεσποτησάντων φύσεως
διαλαμβάνοντας ποίας τε ποιότητός εἰσι καὶ ποίων
καταστημάτων κινητικοί.
Δευτέρα δʼ ἐστὶν ἔφοδος ἡ μηνιαία, καθʼ ἣν δεήσει
τὰς καθʼ ἕκαστον δωδεκατημόριον προσγινομένας
συνόδους ἢ πανσελήνους κατὰ τὸν αὐτὸν τρόπον
ἐπισκοπεῖν, ἐκεῖνο μόνον τηροῦντας, ἵνα συνόδου
μὲν ἐμπεσούσης τῆς ἔγγιστα τοῦ παρῳχημένου
τροπικοῦ ἢ ἰσημερινοῦ σημείου καὶ ταῖς μέχρι τοῦ
ἐφεξῆς τεταρτημορίου συνόδοις χρησώμεθα, πανσελήνου
δὲ πανσελήνοις· ἐπισκοπεῖν δὲ ὁμοίως τὰ
κέντρα καὶ τοὺς οἰκοδεσπότας ἀμφοτέρων τῶν
τόπων καὶ μάλιστα τὰς ἔγγιστα φάσεις συναφάς
 τε καὶ ἀπορροίας τῶν πλανωμένων ἀστέρων, τάς
τε ἰδιότητας αὐτῶν καὶ τῶν τόπων, καὶ ποίων
ἀνέμων εἰσὶ κινητικοὶ αὐτοί τε καὶ τὰ μέρη τῶν
ζῳδίων καθʼ ὧν ἂν τύχωσιν· ἔτι δὲ καὶ ᾧ τὸ πλάτος
τῆς σελήνης ἀνέμῳ προσνένευκε κατὰ τὴν
λόξωσιν τοῦ διὰ μέσων, ὅπως ἐξ ἁπάντων τούτων
κατὰ τὴν ἐπικράτησιν τὰ ὡς ἐπὶ πᾶν τῶν μηνῶν
καταστήματα καὶ πνεύματα προγινώσκωμεν.
Τρίτη δʼ ἐστὶ τὸ τὰς ἔτι λεπτομερεστέρας ἐπισημασίας
 
ἀνέσεων καὶ ἐπιτάσεων παρατηρεῖν. θεωρεῖται
δὲ καὶ τοῦτο διά τε τῶν κατὰ μέρος τοῦ
ἡλίου καὶ τῆς σελήνης συσχηματισμῶν, οὐ μόνον
τῶν συνοδικῶν ἢ πανσεληνιακῶν ἀλλὰ καὶ τῶν
κατὰ τὰς διχοτόμους, καταρχομένης ὡς ἐπὶ πᾶν τῆς
κατὰ τὴν ἐπισημασίαν ἐναλλοιώσεως πρὸ τριῶν
ἡμερῶν, ἐνίοτε δὲ καὶ μετὰ τρεῖς τῆς ἰσοστάθμου
πρὸς τὸν ἥλιον ἐπιπορεύσεως, καὶ διὰ τοῦ καθ̓
ἑκάστην τῶν τοιούτων στάσεων ἢ καὶ τῶν ἄλλων,
οἷον τριγώνων καὶ ἑξαγώνων, καὶ πρὸς τοὺς πλάνητας
συσχηματισμοῦ. τούτων γὰρ ἀκολούθως τῇ
φύσει καὶ ἡ τῆς ἐναλλοιώσεως ἰδιοτροπία καταλαμβάνεται
συμφώνως ταῖς τε τῶν ἐπιθεωρούντων
ἀστέρων καὶ ταῖς τῶν ζῳδίων πρός τε τὸ περιέχον
καὶ τοὺς ἀνέμους φυσικαῖς συνοικειώσεσιν.
Αὐτῶν δὲ τούτων τῶν κατὰ μέρος ποιοτήτων αἱ
 καθʼ ἡμέραν ἐπιτάσεις ἀποτελοῦνται, μάλιστα μὲν
ὅταν τῶν ἀπλανῶν οἱ λαμπρότεροι καὶ δραστικώτεροι
φάσεις ἑῴας ἢ ἑσπερίας ἀνατολικὰς ἢ δυτικὰς
ποιῶνται πρὸς τὸν ἥλιον· τρέπουσι γὰρ ὡς ἐπὶ
πολὺ τὰς κατὰ μέρος καταστάσεις πρὸς τὰς ἑαυτῶν
φύσεις, οὐδὲν δὲ ἔλαττον καὶ ὅταν τινὶ τῶν κέντρων
τὰ φῶτα ἐπιπορεύηται.
Πρὸς γὰρ τὰς τοιαύτας αὐτῶν σχέσεις αἱ καθ̓
ὥραν ἀνέσεις καὶ ἐπιτάσεις τῶν καταστημάτων
μεταβάλλουσι, καθάπερ πρὸς τὰς τῆς σελήνης αἵ τε
 
ἀμπώτεις καὶ αἱ παλίρροιαι, καὶ αἱ τῶν πνευμάτων
δὲ τροπαὶ μάλιστα περὶ τὰς τοιαύτας τῶν φωτῶν
κεντρώσεις ἀποτελοῦνται πρὸς οὓς ἂν τῶν ἀνέμων
ἐπὶ τὰ αὐτὰ τὸ πλάτος τῆς σελήνης τὰς προσνεύσεις
ποιούμενον καταλαμβάνηται. πανταχοῦ μέντοι
προσήκει διαλαμβάνειν ὡς προηγουμένης μὲν τῆς
καθʼ ὅλου καὶ πρώτης ὑποκειμένης αἰτίας, ἑπομένης
δὲ τῆς τῶν κατὰ μέρος ἐπισυμβαινόντων,
βεβαιουμένης δὲ μάλιστα καὶ ἰσχυροποιουμένης τῆς
ἐνεργείας, ὅταν οἱ τῶν καθʼ ὅλου φύσεων οἰκοδεσποτήσαντες
ἀστέρες καὶ ταῖς ἐπὶ μέρους τύχωσι συσχηματιζόμενοι.

Περὶ τῆς τῶν μετεώρων σημειώσεως
Χρήσιμοι δʼ ἂν εἶεν πρὸς τὰς τῶν κατὰ μέρος
ἐπισημασιῶν προγνώσεις καὶ αἱ τῶν γινομένων
σημείων περί τε τὸν ἥλιον καὶ τὴν σελήνην καὶ τοὺς
ἀστέρας παρατηρήσεις.
Τὸν μὲν οὖν ἥλιον παρατηρητέον πρὸς μὲν τὰς
ἡμερησίους καταστάσεις ἀνατέλλοντα, πρὸς δὲ τὰς
νυκτερινὰς δύνοντα, πρὸς δὲ τὰς παρατεινούσας
κατὰ τοὺς πρὸς τὴν σελήνην σχηματισμούς, ὡς
ἑκάστου σχήματος τὴν μέχρι τοῦ ἑξῆς κατάστασιν
ὡς ἐπὶ πᾶν προσημαίνοντος. καθαρὸς μὲν γὰρ καὶ
ἀνεπισκότητος καὶ εὐσταθὴς καὶ ἀνέφελος ἀνατέλλων
ἢ δύνων εὐδιεινῆς καταστάσεώς ἐστι δηλωτικός,
ποικίλον δὲ τὸν κύκλον ἔχων ἢ ὑπόπυρρον
ἢ ἀκτῖνας ἐρυθρὰς ἀποπέμπων ἤτοι εἰς τὰ ἔξω ἢ
 
ὡς ἐφʼ ἑαυτὸν κυκλουμένας ἢ τὰ καλούμενα
παρήλια νέφη ἐξ ἑνὸς μέρους ἔχων ἢ σχήματα
νεφῶν ὑπόκιρρα καὶ ὡσεὶ μακρὰς ἀκτῖνας ἀπομηκύνων,
ἀνέμων σφοδρῶν ἐστι σημαντικὸς καὶ
τοιούτων πρὸς ἃς ἂν γωνίας τὰ προειρημένα σημεῖα
γίνηται. μέλας δὲ ἢ ὑπόχλωρος ἀνατέλλων ἢ
δύνων μετὰ συννεφίας ἢ ἅλως ἔχων περὶ αὑτὸν καθ̓
ἓν μέρος ἢ ἐξ ἀμφοτέρων τῶν μερῶν παρήλια νέφη
καὶ ἀκτῖνας ἢ ὑποχλώρους ἢ μέλανας, χειμώνων
 καὶ ὑετῶν ἐστι δηλωτικός.
Τὴν δὲ σελήνην τηρητέον ἐν ταῖς πρὸ τριῶν
ἡμερῶν ἢ μετὰ τρεῖς παρόδοις τῶν τε συνόδων καὶ
πανσελήνων καὶ διχοτόμων. λεπτὴ μὲν γὰρ καὶ
καθαρὰ φαινομένη καὶ μηδὲν ἔχουσα περὶ αὐτήν,
εὐδιεινῆς καταστάσεώς ἐστι δηλωτική· λεπτὴ δὲ
καὶ ἐρυθρὰ καὶ ὅλον τὸν τοῦ ἀφωτίστου κύκλον
ἔχουσα διαφανῆ καὶ ὑποκεκινημένον, ἀνέμων ἐστὶν
ἐπισημαντική, καθʼ ὧν ἂν μάλιστα ποιῆται τὴν
πρόσνευσιν· μέλαινα δὲ ἢ χλωρὰ καὶ παχεῖα
θεωρουμένη χειμώνων καὶ ὄμβρων ἐστὶ δηλωτική.
Παρατηρητέον δὲ καὶ τὰς περὶ αὐτὴν γινομένας
ἅλως. εἰ μὲν γὰρ μία εἴη καὶ αὐτὴ καθαρὰ καὶ
ἠρέμα ὑπομαραινομένη, εὐδίαν· εἰ δὲ δύο ἢ καὶ
τρεῖς εἶεν, χειμῶνας δηλοῦσιν· ὑπόκιρροι μὲν οὖσαι
καὶ ὥσπερ ῥηγνύμεναι, τοὺς διὰ σφοδρῶν ἀνέμων·
ἀχλυώδεις δὲ καὶ παχεῖαι, τοὺς διὰ νιφετῶν·
ὑπόχλωροι δὲ ἢ μέλαιναι καὶ ῥηγνύμεναι, τοὺς δἰ
ἀμφοτέρων· καὶ ὅσῳ ἂν πλείους ὦσι, τοσούτῳ
 
μείζονας. καὶ αἱ περὶ τοὺς ἀστέρας δὲ τούς τε
πλανωμένους καὶ τοὺς λαμπροὺς τῶν ἀπλανῶν ἅλως
συνιστάμεναι ἐπισημαίνουσι τὰ οἰκεῖα τοῖς τε
χρώμασιν ἑαυτῶν καὶ ταῖς τῶν ἐναπειλημμένων φύσεσι.
Καὶ τῶν ἀπλανῶν δὲ τῶν κατά τι πλῆθος συνεγγὺς
ὄντων παρατηρητέον τὰ χρώματα καὶ τὰ
 μεγέθη. λαμπρότεροι γὰρ καὶ μείζονες ὁρώμενοι
παρὰ τὰς συνήθεις φαντασίας εἰς ὁποιονδήποτε μέρος
ὄντες ἀνέμους τοὺς ἀπὸ τοῦ οἰκείου τόπου διασημαίνουσιν.
οὐ μὴν ἀλλὰ καὶ τῶν ἰδίως νεφελοειδῶν
συστροφῶν οἷον τῆς Φάτνης καὶ τῶν ὁμοίων, ἐπὰν
αἰθρίας οὔσης αἱ συστάσεις ἀμαυραὶ καὶ ὥσπερ
ἀφανεῖς ἢ πεπαχυμέναι θεωρῶνται, φορᾶς ὑδάτων
εἰσὶ δηλωτικαί· καθαραὶ δὲ καὶ παλλόμεναι συνεχῶς
σφοδρῶν πνευμάτων· ἐπὰν δὲ τῶν ἀστέρων
τῶν παρʼ ἑκάτερα τῆς Φάτνης τῶν καλουμένων
Ὄνων ὁ μὲν βόρειος ἀφανὴς γένηται, βορέαν
πνεύσειν σημαίνει, ὁ δὲ νότιος νότον.
Καὶ τῶν ἐπιγινομένων δὲ κατὰ καιροὺς ἐν τοῖς
μετεώροις αἱ μὲν τῶν κομητῶν συστροφαὶ ὡς
ἐπὶ πᾶν αὐχμοὺς καὶ ἀνέμους προσημαίνουσι καὶ
τοσούτῳ μείζονας ὅσῳ ἂν ἐκ πλειόνων μερῶν καὶ
ἐπὶ πολὺ ἡ σύστασις γένηται.
Αἱ δὲ διάδρομοι καὶ οἱ ἀκοντισμοὶ τῶν ἀστέρων,
 
εἰ μὲν ἀπὸ μιᾶς γίνοιντο γωνίας, τὸν ἀπʼ ἐκείνης
ἄνεμον δηλοῦσιν· εἰ δʼ ἀπὸ τῶν ἐναντίων, ἀκαταστασίαν
πνευμάτων· εἰ δὲ ἀπὸ τῶν τεττάρων, παντοίους
χειμῶνας μέχρι βροντῶν καὶ ἀστραπῶν καὶ
τῶν τοιούτων. ὡσαύτως δὲ καὶ τὰ νέφη πόκοις
ἐρίων ὄντα παραπλήσια προδηλωτικὰ ἐνίοτε γίνεται
 χειμώνων. αἵ τε συνιστάμεναι κατὰ καιροὺς ἴριδες
χειμῶνας μὲν ἐξ εὐδίας, εὐδίας δὲ ἐκ χειμώνων
προσημαίνουσι· καὶ ὡς ἐπὶ πᾶν συνελόντι εἰπεῖν, αἱ
καθʼ ὅλου τοῦ ἀέρος ἐπιγινόμεναι ἰδιόχροοι φαντασίαι
τὰ ὅμοια δηλοῦσι τοῖς ὑπὸ τῶν οἰκείων
συμπτωμάτων κατὰ τὰ προδεδηλωμένα διὰ τῶν
ἔμπροσθεν ἀποτελουμένοις.
Ἡ μὲν δὴ τῶν καθολικῶν ἐπίσκεψις, τῶν τε
ὁλοσχερεστέρων θεωρουμένων καὶ τῶν ἐπὶ μέρους,
μέχρι τοσούτων ἡμῖν κατὰ τὸ κεφαλαιῶδες ὑπομνηματίσθω.
τῆς δὲ κατὰ τὸ γενεθλιαλογικὸν εἶδος
προγνώσεως τὰς πραγματείας ἐν τοῖς ἑξῆς κατὰ
τὴν προσήκουσαν ἀκολουθίαν ἐφοδεύσομεν.

προοίμιον 
 
Ἐφωδευμένης ἡμῖν ἐν τοῖς ἔμπροσθεν τῆς περὶ
τὰ καθʼ ὅλου συμπτώματα θεωρίας, ὡς προηγουμένης
καὶ τὰ πολλὰ κατακρατεῖν δυναμένης τῶν
περὶ ἕνα ἕκαστον τῶν ἀνθρώπων κατὰ τὸ ἴδιον τῆς
φύσεως ἀποτελομένων, ὧν τὸ προγνωστικὸν μέρος
 γενεθλιαλογικὸν καλοῦμεν δύναμιν μὲν μίαν καὶ
τὴν αὐτὴν ἀμφοτέρων τῶν εἰδῶν ἡγεῖσθαι προσήκει
καὶ περὶ τὸ ποιητικὸν καὶ περὶ τὸ θεωρητικόν,
ἐπειδήπερ καὶ τῶν καθʼ ὅλου καὶ τῶν καθʼ ἕνα
ἕκαστον συμπτωμάτων αἰτία μὲν ἡ τῶν πλανωμένων
ἀστέρων ἡλίου τε καὶ σελήνης κίνησις,
προγνωστικὴ δὲ ἡ τῆς τῶν ὑποκειμένων αὐτῆς
φύσεων τροπῆς κατὰ τὰς ὁμοιοσχήμονας τῶν
οὐρανίων παρόδους διὰ τοῦ περιέχοντος ἐπιστημονικὴ
παρατήρησις, πλὴν ἐφʼ ὅσον ἡ μὲν καθολικὴ
περίστασις μείζων τε καὶ αὐτοτελής, ἡ δʼ ἐπὶ
μέρους οὐχ ὁμοίως. ἀρχὰς δʼ οὐκέτι τὰς αὐτὰς
ἀμφοτέρων νομιστέον εἶναι, ἀφʼ ὧν τὴν τῶν
οὐρανίων διάθεσιν ὑποτιθέμενοι τὰ διὰ τῶν τότε
σχηματισμῶν σημαινόμενα πειρώμεθα προγινώσκειν,
ἀλλὰ τῶν μὲν καθολικῶν πολλάς, ἐπειδὴ
μίαν τοῦ παντὸς οὐκ ἔχομεν· καὶ ταύτας οὐκ ἀπ̓
 
αὐτῶν τῶν ὑποκειμένων πάντοτε λαμβανομένας,
ἀλλὰ καὶ ἀπὸ τῶν περιεχόντων καὶ τὰς αἰτίας
ἐπιφερόντων· σχεδὸν γὰρ πάσας ἀπό τε τῶν
τελειοτέρων ἐκλείψεων καὶ τῶν ἐπισήμως παροδευόντων
ἀστέρων ἐπισκεπτόμεθα· τῶν δὲ καθ̓
ἕνα ἕκαστον τῶν ἀνθρώπων καὶ μίαν καὶ πολλάς·
μίαν μὲν τὴν αὐτοῦ τοῦ συγκρίματος ἀρχήν· καὶ
ταύτην γὰρ ἔχομεν· πολλὰς δὲ τὰς κατὰ τὸ ἑξῆς
τῶν περιεχόντων πρὸς τὴν πρώτην ἀρχὴν ἐπισημασίας
 συμβαινούσας, προηγουμένης μέντοι τῆς
μιᾶς ἐνθάδε εἰκότως, ἐπειδήπερ αὐτὴ καὶ τὰς
ἄλλας ἀποτελεῖ. τούτων δʼ οὕτως ἐχόντων ἀπὸ
μὲν τῆς πρώτης ἀρχῆς θεωρεῖται τὰ καθʼ ὅλου τῆς
συγκρίσεως ἰδιώματα, διὰ δὲ τῶν ἄλλων τὰ κατὰ
καιροὺς παρὰ τὸ μᾶλλον καὶ ἧττον συμβησόμενα
κατὰ τὰς λεγομένας τῶν ἐφεξῆς χρόνων διαιρέσεις.
Ἀρχῆς δὲ χρονικῆς ὑπαρχούσης τῶν ἀνθρωπίνων
τέξεων φύσει μὲν τῆς κατʼ αὐτὴν τὴν σποράν,
δυνάμει δὲ καὶ κατὰ τὸ συμβεβηκὸς τῆς κατὰ τὴν
ἀποκύησιν ἐκτροπῆς, ἐπὶ μὲν τῶν ἐγνωκότων τὸν
τῆς σπορᾶς καιρὸν ἤτοι συμπτωματικῶς ἢ καὶ
παρατηρητικῶς ἐκείνῳ μᾶλλον προσήκει πρός τε
 
τὰ τοῦ σώματος καὶ τὰ τῆς ψυχῆς ἰδιώματα
κατακολουθεῖν, τὸ ποιητικὸν τοῦ κατʼ αὐτὸν τῶν
ἀστέρων σχηματισμοῦ διασκεπτομένους. ἅπαξ
γὰρ ἐν ἀρχῇ τὸ σπέρμα ποιόν πως γενόμενον ἐκ
τῆς τοῦ περιέχοντος διαδόσεως, κἂν διάφορον τοῦτο
γίνηται κατὰ τοὺς ἐφεξῆς τῆς σωματοποιήσεως
χρόνους, αὐτὸ τὴν οἰκείαν μόνην ὕλην φυσικῶς
προσεπισυγκρίνον ἑαυτῷ κατὰ τὴν αὔξησιν ἔτι
μᾶλλον ἐξομοιοῦται τῇ τῆς πρώτης ποιότητος ἰδιοτροπίᾳ.
Ἐπὶ δὲ τῶν μὴ γινωσκόντων, ὅπερ ὡς ἐπὶ πᾶν
συμβαίνει, τῇ κατὰ τὴν ἐκτροπὴν ἀρχῇ καὶ ταύτῃ
 προσανέχειν ἀναγκαῖον, ὡς μεγίστῃ καὶ αὐτῇ καὶ
μόνῳ τούτῳ τῆς πρώτης λειπομένῃ, τῷ δἰ ἐκείνης
καὶ τὰ πρὸ τῆς ἐκτέξεως δύνασθαι προγινώσκεσθαι·
καὶ γὰρ εἰ τὴν μὲν ἀρχὴν ἄν τις εἴποι, τὴν δʼ ὥσπερ
καταρχήν, τὸ μέγεθος αὐτῆς τῷ μὲν χρόνῳ γίνεται
δεύτερον, ἴσον δὲ καὶ μᾶλλον τελειότερον τῇ δυνάμει,
σχεδόν τε δικαίως ἐκείνη μὲν ἂν ὀνομάζοιτο σπέρματος
ἀνθρωπίνου γένεσις, αὕτη δὲ ἀνθρώπου.
πλεῖστά τε γὰρ τότε προσλαμβάνει τὸ βρέφος ἃ μὴ
πρότερον, ὅτε κατὰ γαστρὸς ἦν, προσῆν αὐτῷ, καὶ
αὐτὰ τὰ ἴδια μόνης τῆς ἀνθρωπίνης φύσεως, ὅ τε
σωματώδης σχηματισμός· κἂν μηδὲν αὐτῷ δοκῇ
τὸ κατὰ τὴν ἔκτεξιν περιέχον εἰς τὸ τοιῷδε εἶναι
συμβάλλεσθαι, αὐτὸ γοῦν τὸ κατὰ τὸν οἰκεῖον τοῦ
 
περιέχοντος σχηματισμὸν εἰς φῶς ἐλθεῖν συμβάλλεται,
τῆς φύσεως μετὰ τὴν τελείωσιν πρὸς τὸ
ὁμοιότυπον κατάστημα τῷ κατʼ ἀρχὰς διαμορφώσαντι
μερικῶς τῆν ὁρμὴν τῆς ἐξόδου ποιουμένης·
ὥστʼ εὐλόγως καὶ τῶν τοιούτων ἡγεῖσθαι δηλωτικὸν
εἶναι τὸν κατὰ τὴν ἐκτροπὴν τῶν ἀστέρων
σχηματισμόν, οὐχ ὡς ποιητικὸν μέντοι πάντως, ἀλλ̓
ὡς ἐξ ἀνάγκης ἔχοντα καὶ κατὰ φύσιν ὁμοιότατον
τῇ δυνάμει τὸ ποιητικόν.
Προθέσεως δὲ κατὰ τὸ παρὸν ἡμῖν οὔσης καὶ
τοῦτο τὸ μέρος ἐφοδικῶς ἀναπληρῶσαι κατὰ τὸν
 ἐν ἀρχῇ τῆσδε τῆς συντάξεως ὑφηγημένον ἐπιλογισμὸν
περὶ τοῦ δυνατοῦ τῆς τοιαύτης προγνώσεως,
τὸν μὲν ἀρχαῖον τῶν προρρήσεων τρόπον
τὸν κατὰ τὸ συγκρατικὸν εἶδος τῶν ἀστέρων
πάντων ἢ τῶν πλείστων, πολύχουν τε ὄντα καὶ
σχεδὸν ἄπειρον, εἴ τις αὐτὸν ἀκριβοῦν ἐθέλοι κατὰ
τὴν διέξοδον, καὶ μᾶλλον ἐν ταῖς κατὰ μέρος ἐπιβολαῖς
τῶν φυσικῶς ἐπισκεπτομένων ἢ ἐν ταῖς
παραδόσεσι ἀναθεωρεῖσθαι δυναμένων, παραιτησόμεθα
διά τε τὸ δύσχρηστον καὶ τὸ δυσδιέξοδον.
τὰς δὲ πραγματείας αὐτὰς δἰ ὧν ἕκαστα τῶν
εἰδῶν κατὰ τὸν ἐπιβληματικὸν τρόπον συνορᾶται
καὶ τὰς κατὰ τὸ ἰδιότροπον καὶ ὁλοσχερέστερον
τῶν ἀστέρων πρὸς ἕκαστα ποιητικὰς δυνάμεις ὡς
ἔνι μάλιστα παρακολουθητικῶς τε ἅμα καὶ ἐπιτετμημένως
 
κατὰ τὸν φυσικὸν στοχασμὸν ἐκθησόμεθα·
τοὺς μὲν τοῦ περιέχοντος τόπους πρὸς οὓς
ἕκαστα θεωρεῖται τῶν ἀνθρωπίνων συμπτωμάτων,
καθάπερ σκοπὸν οὗ δεῖ καταστοχάζεσθαι, προυποτιθέμενοι,
τὰς δὲ τῶν τοῖς τόποις κατʼ ἐπικράτησιν
τῶν συνοικειουμένων σωμάτων ποιητικὰς
δυνάμεις, ὥσπερ ἀφέσεις βελῶν, κατὰ τὸ ὁλοσχερέστερον
ἐφαρμόζοντες, τὸ δὲ ἐκ τῆς συγκράσεως
τῆς ἐκ πλειόνων φύσεων περὶ τὸ ὑποκείμενον εἶδος
συναγόμενον ἀποτέλεσμα καταλιπόντες, ὥσπερ
 εὐστόχῳ τοξότῃ, τῷ τοῦ διασκεπτομένου λογισμῷ.
πρῶτον δὲ περὶ τῶν καθʼ ὅλου διὰ τῆς κατὰ τὴν
ἐκτροπὴν ἀρχῆς θεωρουμένων ποιησόμεθα τὸν λόγον
κατὰ τὴν προσήκουσαν τῆς τάξεως ἀκολουθίαν·
πάντων μέν, ὡς ἔφαμεν, τῶν φύσιν ἐχόντων διὰ
ταύτης λαμβάνεσθαι δυναμένων, συνεργησόντων δὲ
εἴ τις ἔτι περιεργάζεσθαι θέλοι πρὸς μόνα τὰ κατ̓
αὐτὴν τὴν σύγκρισιν ἰδιώματα καὶ τῶν κατὰ τὸν
τῆς σπορᾶς χρόνον διὰ τῆς αὐτῆς θεωρίας
ὑποπιπτόντων ἰδιωμάτων.

Περὶ μοίρας ὡροσκοπούσης
Ἐπειδὴ περὶ τοῦ πρώτου καὶ κυριωτάτου, τουτέστι
τοῦ μορίου τῆς κατὰ τὴν ἐκτροπὴν ὥρας, ἀπορία
γίνεται πολλάκις, μόνης μὲν ὡς ἐπὶ πᾶν τῆς δἰ
ἀστρολάβων ὡροσκοπίων κατʼ αὐτὴν τὴν ἔκτεξιν
 
διοπτεύσεως τοῖς ἐπιστημονικῶς παρατηροῦσι τὸ
λεπτὸν τῆς ὥρας ὑποβάλλειν δυναμένης, τῶν δ̓
ἄλλων σχεδὸν ἁπάντων ὡροσκοπίων, οἷς οἱ πλεῖστοι
τῶν ἐπιμελεστέρων προσέχουσι, πολλαχῆ διαψεύδεσθαι
τῆς ἀληθείας δυναμένων, τῶν μὲν ἡλιακῶν
παρὰ τὰς τῶν θέσεων καὶ τῶν γνωμόνων ἐπισυμπιπτούσας
διαστροφάς, τῶν δὲ δἰ ὑδρολογίων παρὰ
τὰς τῆς ῥύσεως τοῦ ὕδατος ὑπὸ διαφόρων αἰτιῶν
καὶ διὰ τὸ τυχὸν ἐποχάς τε καὶ ἀνωμαλίας, ἀναγκαῖον
ἂν εἴη προπαραδοθῆναι τίνα ἄν τις τρόπον
 εὑρίσκοι τὴν ὀφείλουσαν ἀνατέλλειν μοῖραν τοῦ
ζωδιακοῦ κατὰ τὸν φυσικὸν καὶ ἀκόλουθον λόγον,
προυποτεθείσης τῆς κατὰ τὴν διδομένην σύνεγγυς
ὥραν διὰ τῆς τῶν ἀναφορῶν πραγματείας εὑρισκομένης.
δεῖ δὴ λαμβάνειν τὴν τῆς ἐκτροπῆς προγενομένην
ἔγγιστα συζυγίαν, ἐάν τε σύνοδος ᾖ ἐάν
τε πανσέληνος, καὶ τὴν μοῖραν ἀκριβῶς διασκεψαμένους,
συνόδου μὲν οὔσης τὴν ἀμφοτέρων τῶν
φωτῶν, πανσελήνου δὲ τὴν τοῦ ὑπὲρ γῆν αὐτῶν
 
ὄντος, κατά τε τὸν χρόνον τῆς ἐκτροπῆς ἰδεῖν τοὺς
πρὸς αὐτὴν οἰκοδεσποτικὸν ἔχοντας λόγον τῶν
ἀστέρων, τοῦ τρόπου καθʼ ὅλου τοῦ κατὰ τὴν
οἰκοδεσποτίαν ἐν πέντε τούτοις θεωρουμένου,
τριγώνῳ τε καὶ οἴκῳ καὶ ὑψώματι καὶ ὁρίῳ καὶ
φάσει ἢ συσχηματισμῷ, τουτέστιν ὅταν ἕν τι ἢ
πλείονα τούτων ἢ καὶ πάντα ὁ ζητούμενος ἔχει
τόπος πρὸς τὸν μέλλοντα οἰκοδεσποτήσειν. ἐὰν
μὲν οὖν ἕνα πρὸς ταῦτα πάντα ἢ τὰ πλεῖστα
οἰκείως διακείμενον εὑρίσκωμεν, ἣν ἂν ἐπέχῃ
μοῖραν οὗτος ἀκριβῶς καθʼ ὃ παροδεύει δωδεκατημόριον,
ἐν τῷ τῆς ἐκτροπῆς χρόνῳ τὴν ἰσάριθμον
αὐτῇ κρινοῦμεν ἀνατέλλειν ἐν τῷ διὰ τῆς τῶν
ἀναφορῶν πραγματείας εὑρημένῳ ἐγγυτέρῳ δωδεκατημορίῳ.
ἐὰν δὲ δύο ἢ καὶ πλείους συνοικοδεσποτοῦντας,
οὗ ἂν αὐτῶν ἡ κατὰ τὴν ἐκτροπὴν
 μοιρικὴ πάροδος ἐγγύτερον ἔχῃ τὸν ἀριθμὸν τῇ
κατὰ τὰς ἀναφορὰς ἀνατελλούσῃ, τούτου τῇ ποσότητι
τῶν μοιρῶν καταχρησόμεθα. εἰ δὲ δύο ἢ καὶ
πλείους ἐγγὺς εἶεν τῷ ἀριθμῷ, τῷ μᾶλλον ἔχοντι
λόγον πρός τε τὰ κέντρα καὶ τὴν αἵρεσιν κατακολουθήσομεν·
ἐὰν μέντοι πλείων ᾖ ἡ διάστασις
τῶν τῆς οἰκοδεσποτίας μοιρῶν πρὸς τὴν κατὰ τὸ
ὁλοσχερὲς ὡροσκόπιον ἤπερ πρὸς τὴν κατὰ τὸ
 
ὅμοιον μεσουράνημα, τῷ αὐτῷ ἀριθμῷ πρὸς τὴν
μεσουρανοῦσαν μοῖραν καταχρησάμενοι, διὰ ταύτης
καὶ τὰ λοιπὰ τῶν κέντρων διαστησόμεθα.

Διαίρεσις γενεθλιαλογίας
Τούτων δὴ προεκτεθειμένων, εἴ τις αὐτῆς τῆς
τάξεως ἕνεκα διαιροίη τὸ καθʼ ὅλου τῆς γενεθλιαλογικῆς
θεωρίας, εὕροι ἂν τῶν κατὰ φύσιν καὶ
δυνατῶν καταλήψεων τὴν μὲν τῶν πρὸ τῆς γενέσεως
οὖσαν συμπτωμάτων μόνον, ὡς τὴν τοῦ περὶ γονέων
λόγου, τὴν δὲ τῶν καὶ πρὸ τῆς γενέσεως καὶ μετὰ
τὴν γένεσιν, ὡς τὴν τοῦ περὶ ἀδελφῶν λόγου, τὴν
δὲ τῶν κατʼ αὐτὴν τὴν γένεσιν, οὐκέθʼ οὕτω μίαν
οὖσαν καὶ ἁπλῆν· τελευταίαν δὲ τὴν τῶν μετὰ τὴν
γένεσιν, πολυμερεστέραν καὶ ταύτην θεωρουμένην.
ἔστι δὲ τῶν μὲν κατʼ αὐτὴν τὴν γένεσιν ἐπιζητουμένων
ὅ τε περὶ ἀρρενικῶν καὶ θηλυκῶν λόγος καὶ
ὁ περὶ διδυμογόνων ἢ πλειστογόνων καὶ ὁ περὶ
 τεράτων καὶ ὁ περὶ ἀτρόφων· τῶν δὲ μετὰ τὴν
γένεσιν ὅ τε περὶ χρόνων ζωῆς, ἐπειδήπερ οὐ
συνῆπται τῷ περὶ ἀτρόφων, ἔπειτα ὁ περὶ μορφῆς
σώματος καὶ ὁ περὶ παθῶν ἢ σινῶν σωματικῶν·
ἑξῆς δὲ ὁ περὶ ψυχῆς ποιότητος καὶ ὁ περὶ παθῶν
 
ψυχικῶν· ἔπειθʼ ὁ περὶ τύχης κτητικῆς καὶ ὁ περὶ
τύχης ἀξιωματικῆς, μετὰ δὲ ταῦτα ὁ περὶ πράξεως
ποιότητος· εἶτα ὁ περὶ συμβιώσεως γαμικῆς καὶ
ὁ περὶ τεκνοποιίας καὶ ὁ περὶ συνεπιπλοκῶν καὶ
συναρμογῶν καὶ φίλων· ἑξῆς δʼ ὁ περὶ ξενιτείας
καὶ τελευταῖος ὁ περὶ τῆς τοῦ θανάτου ποιότητος,
τῇ μὲν δυνάμει συνοικειούμενος τῷ περὶ χρόνων
ζωῆς, τῇ τάξει δʼ εἰκότως ἐπὶ πᾶσι τούτοις τιθέμενος·
ὑπὲρ ὧν ἑκάστου κατὰ τὸ κεφαλαιῶδες
ποιησόμεθα τὴν ὑφήγησιν, αὐτὰς τὰς τῆς ἐπισκέψεως
πραγματείας μετὰ ψιλῶν τῶν ποιητικῶν
δυνάμεων, ὡς ἔφαμεν, ἐκτιθέμενοι, καὶ τὰ μὲν
περιέργως ὑπὸ τῶν πολλῶν φλυαρούμενα καὶ μὴ
πιθανὸν ἔχοντα λόγον πρὸς τὰς ἀπὸ τῆς πρώτης
φύσεως αἰτίας ἀποπεμπόμενοι· τὰ δὲ ἐνδεχομένην
ἔχοντα τὴν κατάληψιν, οὐ διὰ κλήρων καὶ ἀριθμῶν
ἀναιτιολογήτων, ἀλλὰ δἰ αὐτῆς τῆς τῶν σχηματισμῶν
πρὸς τοὺς οἰκείους τόπους θεωρίας ἐπισκεπτόμενοι·
καθʼ ὅλου μέντοι καὶ ἐπὶ πάντων
ἁπλῶς, ἵνα μὴ καθʼ ἕκαστον εἶδος ταυτολογῶμεν.
 Πρῶτον μὲν χρὴ σκοπεῖν τὸν οἰκειούμενον
τόπον τοῦ ζωδιακοῦ τῷ ζητουμένῳ τῆς γενέσεως
κατʼ εἶδος κεφαλαίῳ, καθάπερ λόγου ἕνεκεν τῷ
περὶ πράξεων τὸν τοῦ μεσουρανήματος, ἢ τῷ περὶ
πατρὸς τὸν ἡλιακόν· ἔπειτα θεωρεῖν τοὺς λόγον
ἔχοντας πρὸς τὸν ὑποκείμενον τόπον τῶν ἀστέρων
οἰκοδεσποτίας καθʼ οὓς ἐπάνω προείπομεν πέντε
 
τρόπους. κἂν μὲν εἷς ᾖ ὁ κατὰ πάντας κύριος,
τούτῳ διδόναι τὴν ἐκείνης τῆς προτελέσεως οἰκοδεσποτίαν·
ἐὰν δὲ δύο ἢ τρεῖς, τοῖς τὰς πλείους
ἔχουσι ψήφους· μετὰ δὲ ταῦτα πρὸς μὲν τὸ ποιὸν
τοῦ ἀποτελέσματος σκοπεῖν τάς τε αὐτῶν τῶν
οἰκοδεσποτησάντων ἀστέρων φύσεις καὶ τὰς τῶν
δωδεκατημορίων ἐν οἷς εἰσιν αὐτοί τε καὶ οἱ
συνοικειούμενοι τόποι· πρὸς δὲ τὸ μέγεθος αὐτῶν
σκοπεῖν καὶ τὴν δύναμιν πότερον ἐνεργῶς τυγχάνουσι
διακείμενοι κατά τε αὐτὸ τὸ κοσμικὸν καὶ τὸ
κατὰ τὴν γένεσιν ἢ τὸ ἐναντίον· δραστικώτατοι
μὲν γάρ εἰσιν ὅταν κοσμικῶς μὲν ἐν ἰδίοις ἢ ἐν
οἰκείοις ὦσι τόποις· καὶ πάλιν ὅταν ἀνατολικοὶ
τυγχάνωσι καὶ προσθετικοὶ τοῖς ἀριθμοῖς· κατὰ
γένεσιν δὲ ὅταν ἐπὶ τῶν κέντρων ἢ τῶν ἐπαναφορῶν
παροδεύωσι καὶ μάλιστα τῶν πρώτων, λέγω δὴ
τῶν τε κατὰ τὰς ἀναφορὰς καὶ τὰς μεσουρανήσεις·
ἀδρανέστατοι δὲ ὅταν κοσμικῶς μὲν ἐν τοῖς ἀλλοτρίοις
ἢ ἀνοικείοις ὦσι τόποις καὶ δυτικοὶ ἢ
 ἀναποδιστικοὶ τοῖς δρόμοις ὦσι· κατὰ γένεσιν δὲ
ὅταν ἀποκλίνωσι τῶν κέντρων· πρὸς δὲ τὸν καθ̓
 
ὅλου χρόνον τοῦ ἀποτελέσματος πότερον ἑῷοί εἰσιν
ἢ ἑσπέριοι πρός τε τὸν ἥλιον καὶ τὸν ὡροσκόπον,
ἐπειδήπερ τὰ μὲν προηγούμενα ἑκατέρου αὐτῶν
τεταρτημόρια καὶ τὰ διάμετρα τούτοις ἑῷα γίνεται,
τὰ δὲ λοιπὰ καὶ ἑπόμενα ἑσπέρια· καὶ πότερον ἐπὶ
τῶν κέντρων τυγχάνουσιν ἢ τῶν ἐπαναφορῶν·
ἑῷοι μὲν γὰρ ὄντες ἢ ἐπίκεντροι κατʼ ἀρχὰς
γίνονται δραστικώτεροι, ἑσπέριοι δὲ ἢ ἐπὶ τῶν
ἐπαναφορῶν βραδύτεροι.

Περὶ γονέων
Ὁ μὲν οὖν προηγούμενος τύπος τῆς κατʼ εἶδος
ἐπισκέψεως, οὗ διὰ παντὸς ἔχεσθαι προσήκει,
τοῦτον ἔχει τὸν τρόπον. ἀρξόμεθα δὲ ἤδη κατὰ
τὴν ἐκκειμένην τάξιν ἀπὸ πρώτου τοῦ περὶ γονέων
λόγου. ὁ μὲν τοίνυν ἥλιος καὶ ὁ τοῦ Κρόνου
ἀστὴρ τῷ πατρικῷ προσώπῳ συνοικειοῦνται κατὰ
φύσιν, ἡ δὲ σελήνη καὶ ὁ τῆς Ἀφροδίτης τῷ
μητρικῷ· καὶ ὅπως ἂν οὗτοι διακείμενοι τυγχάνωσι
πρός τε ἀλλήλους καὶ πρὸς τοὺς ἄλλους,
τοιαῦτα δεῖ καὶ τὰ περὶ τοὺς γονέας ὑπονοεῖν.
τὰ μὲν γὰρ περὶ τῆς τύχης καὶ τῆς κτήσεως
αὐτῶν ἐπισκεπτέον ἐκ τῆς δορυφορίας τῶν φωτῶν,
ἐπειδήπερ περιεχόμενοι μὲν ὑπὸ τῶν ἀγαθοποιεῖν
δυναμένων καὶ τῶν τῆς αὐτῆς αἱρέσεως, ἤτοι ἐν
τοῖς αὐτοῖς ζῳδίοις ἢ καὶ ἐν τοῖς ἑξῆς, ἐπιφανῆ
καὶ λαμπρὰ τὰ περὶ τοὺς γονέας διασημαίνουσι,
 καὶ μάλισθʼ ὅταν τὸν μὲν ἥλιον ἑῷοι δορυφορῶσιν
 
ἀστέρες, τὴν δὲ σελήνην ἑσπέριοι, καλῶς καὶ αὐτοὶ
διακείμενοι καθʼ ὃν εἰρήκαμεν τρόπον. ἐὰν δὲ καὶ
ὁ τοῦ Κρόνου καὶ ὁ τῆς Ἀφροδίτης καὶ αὐτοὶ
τυγχάνωσιν ἀνατολικοί τε καὶ ἰδιοπροσωποῦντες
ἢ καὶ ἐπίκεντροι, εὐδαιμονίαν πρόδηλον ὑπονοητέον
κατὰ τὸ οἰκεῖον ἑκατέρου τῶν γονέων· τὸ δὲ
ἐναντίον, ἐὰν κενοδρομοῦντα ᾖ τὰ φῶτα καὶ ἀδορυφόρητα
τυγχάνοντα, ταπεινότητος καὶ ἀδοξίας τῶν
γονέων ἐστὶ δηλωτικὰ καὶ μάλισθʼ ὅταν ὁ τῆς
Ἀφροδίτης ἢ καὶ ὁ τοῦ Κρόνου μὴ καλῶς
φαίνωνται διακείμενοι. ἐὰν δὲ δορυφόρηται μέν,
μὴ μέντοι ὑπὸ τῶν τῆς αὐτῆς αἱρέσεως, ὡς ὅταν
Ἄρης μὲν ἐπαναφέρηται τῷ ἡλίῳ, Κρόνος δὲ τῇ
σελήνῃ, ἢ μὴ ὑπὸ καλῶς κειμένων τῶν ἀγαθοποιῶν
καὶ κατὰ τὴν αὐτὴν αἵρεσιν, μετριότητα καὶ ἀνωμαλίαν
περὶ τὸν βίον αὐτῶν ὑπονοητέον. κἂν μὲν
σύμφωνος ᾖ ὁ διασημανθησόμενος τῆς τύχης κλῆρος
ἐν τῇ γενέσει τοῖς τὸν ἥλιον ἢ τὴν σελήνην ἐπὶ
καλῷ δορυφορήσασι, παραλήψονται σῶα τὰ τῶν
γονέων· ἐὰν δὲ ἀσύμφωνος ᾖ ἢ ἐναντίος, μηδενὸς
ἢ τῶν κακοποιῶν εἰληφότων τὴν δορυφορίαν,
ἄχρηστος αὐτοῖς καὶ ἐπιβλαβὴς ἡ τῶν γονέων ἔσται κτῆσις.
Περὶ δὲ πολυχρονιότητος ἢ ὀλιγοχρονιότητος
αὐτῶν σκεπτέον ἀπὸ τῶν ἄλλων συσχηματισμῶν.
ἐπὶ μὲν γὰρ τοῦ πατρός, ἐὰν ὁ τοῦ Διὸς ἢ ὁ
 τῆς Ἀφροδίτης συσχηματισθῶσιν ὁπωσδήποτε
 
τῷ τε ἡλίῳ καὶ τῷ τοῦ Κρόνου, ἢ καὶ αὐτὸς ὁ
τοῦ Κρόνου σύμφωνον ἔχῃ σχηματισμὸν πρὸς
τὸν ἥλιον ἤτοι συνὼν ἢ ἑξαγωνίζων ἢ τριγωνίζων,
ἐν δυνάμει μὲν ὄντων αὐτῶν, πολυχρονιότητα
τοῦ πατρὸς καταστοχαστέον· ἀδυναμούντων δὲ οὐχ
ὁμοίως, οὐ μέντοιγε οὐδὲ ὀλιγοχρονιότητα· ἐὰν
δὲ τοῦτο μὲν μὴ ὑπάρχῃ, ὁ δὲ τοῦ Ἄρεως καθυπερτερήσῃ
τὸν ἥλιον ἢ τὸν τοῦ Κρόνου, ἢ καὶ
ἐπανενεχθῇ αὐτοῖς, ἢ καὶ αὐτὸς πάλιν ὁ τοῦ Κρόνου
μὴ σύμφωνος ᾖ πρὸς τὸν ἥλιον ἀλλʼ ἤτοι τετράγωνος
ἢ διάμετρος, ἀποκεκλικότες μὲν τῶν κέντρων
ἀσθενικοὺς μόνον τοὺς πατέρας ποιοῦσιν, ἐπίκεντροι
δὲ ἢ ἐπαναφερόμενοι τοῖς κέντροις ὀλιγοχρονίους
ἢ ἐπισινεῖς· ὀλιχοχρονίους μὲν ὅταν ἐν
τοῖς πρώτοις ὦσι δυσὶ κέντροις, τῷ τε ἀνατέλλοντι
καὶ τῷ μεσουρανοῦντι, καὶ ταῖς τούτων ἐπαναφοραῖς·
ἐπισινεῖς δὲ ἢ ἐπινόσους ὅταν ἐν τοῖς λοιποῖς δυσὶ
κέντροις ὦσι, τῷ τε δύνοντι καὶ τῷ ὑπογείῳ, ἢ ταῖς
τούτων ἐπαναφοραῖς· ὁ μὲν γὰρ τοῦ Ἄρεως τὸν
ἥλιον βλέψας καθʼ ὃν εἰρήκαμεν τρόπον αἰφνιδίως
ἀναιρεῖ τὸν πατέρα ἢ σίνη περὶ τὰς ὄψεις ποιεῖ,
τὸν δὲ τοῦ Κρόνου βλέψας ἢ θανάτοις ἢ ῥιγοπυρέτοις
ἢ σίνεσι διὰ τομῶν καὶ καύσεων περικυλίει.
ὁ δὲ τοῦ Κρόνου καὶ αὐτὸς κακῶς σχηματισθεὶς
πρὸς τὸν ἥλιον καὶ τοὺς θανάτους τοὺς πατρικοὺς
ἐπινόσους κατασκευάζει καὶ πάθη τὰ διὰ τῆς τῶν
ὑγρῶν ὀχλήσεως.
 
Ἐπὶ δὲ τῆς μητρός, ἐὰν μὲν ὁ τοῦ Διὸς συσχηματισθῇ
τῇ τε σελήνῃ καὶ τῷ τῆς Ἀφροδίτης
 ὁπωσδήποτε ἢ καὶ αὐτὸς ὁ τῆς Ἀφροδίτης συμφώνως
ἔχῃ πρὸς τὴν σελήνην, ἑξάγωνος ὢν ἢ
τρίγωνος ἢ συνὼν αὐτῇ ἐν δυνάμει ὄντες, πολυχρόνιον
δεικνύουσι τὴν μητέρα. ἐὰν δὲ ὁ τοῦ
Ἄρεως βλέψῃ τὴν σελήνην ἢ τὸν τῆς Ἀφροδίτης
ἐπανενεχθεὶς ἢ τετραγωνίσας ἢ διαμετρήσας, ἢ ὁ
τοῦ Κρόνου τὴν σελήνην μόνην ὡσαύτως, ἀφαιρετικοὶ
μὲν ὄντες ἢ ἀποκεκλικότες, πάλιν ἀντιπτώμασι
μόνον ἢ ἀσθενείαις περικυλίουσι· προσθετικοὶ
δὲ ἢ ἐπίκεντροι, ὀλιγοχρονίους ἢ ἐπισινεῖς ποιοῦσι
τὰς μητέρας, ὀλιγοχρονίους μὲν ὁμοίως ἐπὶ τῶν
ἀπηλιωτικῶν ὄντες κέντρων ἢ ἐπαναφορῶν, ἐπισινεῖς
δὲ ἐπὶ τῶν δυτικῶν. Ἄρης μὲν γὰρ βλέψας
τὴν σελήνην τοῦτον τὸν τρόπον, ἀνατολικὴν μὲν
οὖσαν, τούς τε θανάτους τοὺς μητρικοὺς αἰφνιδίους
καὶ σίνη περὶ τὰς ὄψεις ποιεῖ, ἀποκρουστικὴν δὲ
τοὺς θανάτους ἀπὸ ἐκτρωσμῶν ἢ τῶν τοιούτων καὶ
τὰ σίνη διὰ τομῶν καὶ καύσεων· τὴν δὲ Ἀφροδίτην
βλέψας τούς τε θανάτους πυρεκτικοὺς ἀπεργαζέται
καὶ πάθη τὰ δἰ ἀποκρύφων καὶ σκοτισμῶν καὶ προσδρομῶν
αἰφνιδίων. ὁ δὲ τοῦ Κρόνου τὴν σελήνην
βλέψας θανάτους καὶ πάθη ποιεῖ, ἀνατολικῆς μὲν
οὔσης αὐτῆς διὰ ῥιγοπυρέτων, ἀποκρουστικῆς δὲ
διὰ νομῶν ὑστερικῶν καὶ ἀναβρώσεων.
Προσπαραληπτέον δὲ εἰς τὰ κατὰ μέρος εἴδη τῶν
σινῶν ἢ καὶ παθῶν ἢ καὶ θανάτων καὶ τὰς τῶν δωδεκατημορίων
ἐν οἷς εἰσιν οἱ τὸ αἴτιον ἐμποιοῦντες
 ἰδιοτροπίας, ὑπὲρ ὧν εὐκαιρότερον ἐν τοῖς περὶ αὐτῆς
 
τῆς γενέσεως ἐπεξεργασόμεθα. καὶ ἔτι παρατηρητέον
ἡμέρας μὲν μάλιστα τόν τε ἥλιον καὶ τὴν
Ἀφροδίτην, νυκτὸς δὲ τὸν τοῦ Κρόνου καὶ τὴν σελήνην.
Λοιπὸν δὲ ἐπὶ τῶν κατʼ εἶδος ἐξεργασιῶν
ἁρμόζον καὶ ἀκόλουθον ἂν εἴη τὸν τῆς αἱρέσεως
πατρικὸν ἢ μητρικὸν τόπον ὥσπερ ὡροσκόπον
ὑποστησαμένους τὰ λοιπὰ ὡς ἐπὶ γενέσεως αὐτῶν
τῶν γονέων ἐπισκοπεῖν κατὰ τὰς ἐφεξῆς ὑποδειχθησομένας
τῶν ὁλοσχερεστέρων εἰδῶν πρακτικῶν
τε καὶ συμβατικῶν ἐφόδους· τοῦ μέντοι
συγκρατικοῦ τρόπου καὶ ἐνταῦθα καὶ ἐπὶ πάντων
μεμνῆσθαι προσήκει, καταστοχαζομένους, ἐὰν μὴ
μονοειδεῖς ἀλλὰ διάφοροι ἢ τῶν ἐναντίων ποιητικοὶ
τυγχάνωσιν οἱ τὰς κυρίας τῶν ἐπιζητουμένων τόπων
εἰληφότες ἀστέρες, τίνες ἐκ τῶν περὶ ἕκαστον
συμβεβηκότων πρὸς δύναμιν πλεονεκτημάτων
πλείους ἔχοντες εὑρίσκονται ψήφους πρὸς τὴν
ἐπικράτησιν τῶν ἀποτελεσθησομένων, ἵνα ἢ ταῖς
τούτων φύσεσιν ἀκόλουθον ποιώμεθα τὴν ἐπίσκεψιν,
ἢ τῶν ψήφων ἰσορρόπων οὐσῶν, ὅταν μὲν ἅμα ὦσιν
οἱ ἐπικρατοῦντες, τὸ ἐκ τῆς κράσεως τῶν διαφόρων
 
φύσεων συναγόμενον εὐστόχως ἐπιλογιζώμεθα· ὅταν
δὲ διεστηκότες ἀνὰ μέρος ἑκάστοις κατὰ τοὺς ἰδίους
καιροὺς τὰ οἰκεῖα τῶν συμπτωμάτων ἀπομερίζωμεν,
 προτέροις μὲν τοῖς ἑῴοις μᾶλλον, ὑστέροις
δὲ τοῖς ἑσπερίοις. ἀπʼ ἀρχῆς μὲν γὰρ ἀνάγκη
συνοικειωθῆναι τῷ ζητουμένῳ τόπῳ τὸν μέλλοντά τι
περὶ αὐτὸν ἀπεργάζεσθαι τῶν ἀστέρων, καὶ τούτου
μὴ συμβεβηκότος οὐδὲν οἷόν τε καθʼ ὅλου διαθεῖναι
μέγα τὸν μηδʼ ὅλως τῆς ἀρχῆς κοινωνήσαντα,
τοῦ μέντοι χρόνου τῆς κατὰ τὸ ἀποτελούμενον
ἐκβάσεως οὐκέτι τὸ τῆς πρώτης δεσποτίας αἴτιον,
ἀλλʼ ἡ τοῦ κυριεύσαντός πως πρός τε τὸν ἥλιον καὶ
τὰς τοῦ κόσμου γωνίας διάστασις.

Περι ἀδελφῶν
Ὁ μὲν οὖν περὶ γονέων τόπος σχεδὸν καὶ ἀπὸ
τούτων ἂν ἡμῖν γένοιτο καταφανής· ὁ δὲ περὶ
ἀδελφῶν, εἴ τις κἀνταῦθα τὸ καθʼ ὅλου μόνον
ἐξετάζοι καὶ μὴ πέρα τοῦ δυνατοῦ τόν τε ἀριθμὸν
ἀκριβῶς καὶ κατὰ μέρος ἐπιζητοίη, λαμβάνοιτʼ ἂν
φυσικώτερον ὅ τε περὶ ὁμομητρίων μόνον καὶ ἀπὸ
τοῦ μεσουρανοῦντος δωδεκατημορίου τοῦ μητρικοῦ
τόπου, τουτέστι τοῦ περιέχοντος ἡμέρας μὲν τὸν
τῆς Ἀφροδίτης, νυκτὸς δὲ τὴν σελήνην,ἐπειδήπερ
 
τοῦτο τὸ ζῴδιον καὶ τὸ ἐπαναφερόμενον αὐτῷ
γίνεται τῆς μητρὸς ὁ περὶ τέκνων τόπος, ὁ αὐτὸς
ὀφείλων εἶναι τῷ τοῦ γεννωμένου περὶ ἀδελφῶν.
ἐὰν μὲν οὖν ἀγαθοποιοὶ τῷ τόπῳ συσχηματίζωνται,
δαψίλειαν ἀδελφῶν ἐροῦμεν, πρός τε τὸ πλῆθος
 αὐτῶν τῶν ἀστέρων τὸν στοχασμὸν ποιούμενοι,
καὶ πότερον ἐν μονοειδέσι τυγχάνουσι ζῳδίοις ἢ ἐν
δισώμοις· ἐὰν δʼ οἱ κακοποιοὶ καθυπερτερῶσιν
αὐτῶν ἢ καὶ ἐναντιωθῶσι κατὰ διάμετρον, σπαναδελφίας
εἰσὶ δηλωτικοί, μάλιστα δὲ κἂν τὸν ἥλιον
συμπαραλαμβάνωσιν· εἰ δὲ καὶ ἐπὶ τῶν κέντρων
ἡ ἐναντίωσις γένοιτο καὶ μάλιστα τοῦ ὡροσκοποῦντος,
ἐπὶ μὲν Κρόνου καὶ πρωτοτόκοι ἢ πρωτοτρόφοι
γίνονται, ἐπὶ δὲ Ἄρεως θανάτῳ τῶν
λοιπῶν σπαναδελφοῦσιν. ἔτι μέντοι τῶν διδόντων
ἀστέρων ἐὰν μὲν καλῶς κατὰ τὸ κοσμικὸν
τυγχάνωσι διακείμενοι, εὐσχήμονας καὶ ἐνδόξους
ἡγητέον τοῦς διδομένους ἀδελφούς· ἐὰν δὲ ἐναντίως,
ταπεινοὺς καὶ ἀνεπιφάντους· ἐὰν δὲ καθυπερτερήσωσι
τοὺς διδόντας ἢ ἐπενεχθῶσιν αὐτοῖς οἱ
κακοποιοί, καὶ ὀλιγοχρονίους· δώσουσι δὲ τοὺς μὲν
ἄρρενας οἱ κοσμικῶς ἠρρενωμένοι, τὰς δὲ θηλείας
οἱ τεθηλυσμένοι, καὶ πάλιν τοὺς μὲν πρώτους οἱ
ἀπηλιωτικώτεροι, τοὺς δὲ ὑστέρους οἱ λιβυκώτεροι.
πρὸς δὲ τούτοις ἐὰν οἱ διδόντες τοὺς ἀδελφοὺς
 
συμφώνως ἐσχηματισμένοι τυγχάνωσι τῷ κυριεύοντι
τοῦ περὶ τῶν ἀδελφῶν δωδεκατημορίου, προσφιλεῖς
ποιήσουσι τοὺς διδομένους ἀδελφούς· ἐὰν δὲ καὶ
τῷ κλήρῳ τῆς τύχης, καὶ κοινοβίους· ἐὰν δὲ ἐν
τοῖς ἀσυνδέτοις τύχωσιν ἢ κατὰ τὴν ἐναντίαν
 στάσιν, φιλέχθρους καὶ φθονερούς, καὶ ὡς ἐπὶ πᾶν
ἐπιβουλευτικούς. λοιπὸν δὲ καὶ τὰ καθʼ ἕκαστον
αὐτῶν εἴ τις ἐπιπολυπραγμονοίη, συνεικάζοιτʼ ἂν
καὶ ἐνταῦθα πάλιν, τοῦ διδόντος ἀστέρος ὑποτιθεμένου
κατὰ τὸν ὡροσκοπικὸν λόγον καὶ τῶν λοιπῶν
ὡς ἐπὶ γενέσεως συνθεωρουμένων.

Περὶ ἀρρενικῶν καὶ θηλυκῶν
Ὑπʼ ὄψιν ἤδη καὶ τοῦ περὶ ἀδελφῶν λόγου κατὰ
τὸν ἀρμόζοντα καὶ φυσικὸν τρόπον ἡμῖν γεγονότος,
ἑξῆς ἂν εἴη τῶν κατʼ αὐτὴν τὴν γένεσιν ἄρξασθαι,
καὶ πρῶτον ἐπιδραμεῖν τὸν περὶ ἀρρενικῶν τε καὶ
θηλυκῶν ἐπιλογισμόν. θεωρεῖται δʼ οὗτος οὐ
μονοειδῶς οὐδʼ ἀφʼ ἑνός τινος ἀλλʼ ἀπό τε τῶν
φωτῶν ἀμφοτέρων καὶ τοῦ ὡροσκόπου τῶν τε
λόγον ἐχόντων πρὸς αὐτοὺς ἀστέρων, μάλιστα μὲν
κατὰ τὴν τῆς σπορᾶς διάθεσιν, ὁλοσχερέστερον δὲ
καὶ κατὰ τὴν τῆς ἐκτροπῆς. τὸ δʼ ὅλον παρατηρητέον,
πότερον οἱ προειρημένοι τρεῖς τόποι καὶ
οἱ τούτων οἰκοδεσποτοῦντες ἀστέρες ἢ πάντες ἢ
οἱ πλεῖστοι τυγχάνουσιν ἠρρενωμένοι πρὸς ἀρρενογονίαν
 
ἢ τεθηλυσμένοι πρὸς θηλυγονίαν, καὶ οὕτως
ἀποφαντέον. διακριτέον μέντοι τούς τε ἠρρενωμένους
καὶ τοὺς τεθηλυσμένους καθʼ ὃν ὑπεθέμεθα
τρόπον ἐν ταῖς πινακικαῖς ἐκθέσεσι ἐν ἀρχῇ τῆς
συντάξεως ἀπό τε τῆς τῶν δωδεκατημορίων ἐν οἷς
 εἰσι φύσεως, καὶ ἀπὸ τῆς αὐτῶν τῶν ἀστέρων, καὶ
ἔτι ἀπὸ τῆς πρὸς τὸν κόσμον σχέσεως, ἐπειδήπερ
ἀπηλιωτικοὶ μὲν ὄντες ἀρρενοῦνται, λιβυκοὶ δὲ
θηλύνονται πρὸς δὲ τούτοις ἀπὸ τῆς πρὸς τὸν
ἥλιον, ἑῷοι μὲν γὰρ πάλιν ὄντες ἀρρενοῦνται,
θηλύνονται δὲ ἑσπέριοι· δἰ ὧν πάντων τὴν κατὰ
τὸ πλεῖστον ἐπικράτησιν τοῦ γένους προσήκει καταστοχάζεσθαι.

Περὶ διδυμογόνων
Καὶ περὶ τῶν γεννωμένων δὲ ὁμοίως ἀνὰ δύο ἢ
καὶ πλειόνων τοὺς αὐτοὺς δύο τόπους παρατηρεῖν
προσήκει, τουτέστι τά τε δύο φῶτα καὶ τὸν ὡροσκόπον.
παρακολουθεῖν δὲ εἴωθε τοῦτο τὸ σύμπτωμα
παρὰ τὰς συγκράσεις, ὅταν οἱ δύο ἢ καὶ
οἱ τρεῖς τόποι δίσωμα περιέχωσι ζῴδια, καὶ μάλιστα
ὅταν καὶ οἱ οἰκοδεσπόζοντες αὐτῶν ἀστέρες τὸ αὐτὸ
πάθωσιν ἤ τινες μὲν ἐν δισώμοις, τινὲς δὲ ἀνὰ δύο
κείμενοι τυγχάνωσιν ἢ καὶ πλείους. ἐπὰν δὲ καὶ
ἐν δισώμοις ὦσιν οἱ κύριοι τόποι καὶ κατὰ τὸ αὐτὸ
 
πλείονες τῶν ἀστέρων συνεσχηματισμένοι, τότε
καὶ πλείονα τῶν δύο κυΐσκεσθαι συμπίπτει, τοῦ
μὲν πλήθους ἀπὸ τοῦ τὸ ἰδίωμα ποιοῦντος ἀστέρος
τοῦ ἀριθμοῦ συνεικαζομένου, τοῦ δὲ γένους ἀπὸ
τῶν συνεσχηματισμένων ἀστέρων τῷ τε ἡλίῳ καὶ
τῇ σελήνῃ καὶ τῷ ὡροσκόπῳ πρὸς ἀρρενογονίαν ἢ
θηλυγονίαν κατὰ τοὺς ἐν τοῖς ἔμπροσθεν εἰρημένους
τρόπους. ὅταν δὲ ἡ τοιαύτη διάθεσις μὴ συμπεριλαμβάνῃ
 τοῖς φωσὶ τὸ τοῦ ὡροσκόπου κέντρον,
ἀλλὰ τὸ τοῦ μεσουρανήματος, αἱ τοιαῦται τῶν
μητέρων δίδυμα ὡς ἐπὶ πᾶν ἢ καὶ πλείονα κυΐσκουσιν.
ἰδίως δὲ τρεῖς μὲν ἄρρενας πληροφοροῦσιν
ὑπὸ τὴν τῶν Ἀνακτόρων γένεσιν ἅμα τοῖς προκειμένοις
τόποις ἐν δισώμοις συσχηματισθέντες
Κρόνος, Ζεύς, Ἄρης· τρεῖς δὲ θηλείας ὑπὸ τὴν
τῶν Χαρίτων Ἀφροδίτη, σελήνη μεθʼ Ἑρμοῦ τεθηλυσμένου·
δύο δʼ ἄρρενας καὶ μίαν θήλειαν ὑπὸ
τὴν τῶν Διοσκούρων Κρόνος, Ζεύς, Ἀφροδίτη·
δύο δὲ θηλείας καὶ ἄρρενα ἕνα ὑπὸ τὴν Δήμητρος
καὶ Κόρης Ἀφροδίτη, σελήνη, Ἄρης· ἐφʼ ὧν ὡς
ἐπὶ τὸ πολὺ συμβαίνειν εἴωθε τό τε μὴ τελεσφορεῖσθαι
τὰ γινόμενα καὶ τὸ μετὰ παρασήμων
 
τινῶν σωματικῶν ἀποκυΐσκεσθαι καὶ ἔτι τὸ γίνεσθαί
τινα τοῖς τόποις ἐξαίρετα καὶ ἀπροσδόκητα διὰ τῆς
τῶν τοιούτων συμπτωμάτων ὥσπερ ἐπιφανείας.

Περὶ τεράτων
Οὐκ ἀλλότριος δὲ τῆς προκειμένης σκέψεως οὐδ̓
ὁ περὶ τῶν τεράτων λόγος. πρῶτον μὲν γὰρ
ἐπὶ τῶν τοιούτων τὰ μὲν φῶτα ἀποκεκλικότα
ἢ ἀσύνδετα τῷ ὡροσκόπῳ κατὰ τὸ πλεῖστον
εὑρίσκεται, τὰ δὲ κέντρα διειλημμένα ὑπὸ τῶν
κακοποιῶν. ὅταν οὖν τοιαύτη τις ὑπʼ ὄψιν πέσῃ
 διάθεσις, ἐπειδὴ γίνεται πολλάκις καὶ περὶ τὰς
ταπεινὰς καὶ κακοδαίμονας γενέσεις, κἂν μὴ τερατώδεις
ὦσιν, εὐθὺς ἐπισκοπεῖν προσήκει τὴν προγενομένην
συζυγίαν συνοδικὴν ἢ πανσεληνιακὴν
καὶ τὸν οἰκοδεσποτήσαντα ταύτης τε καὶ τῶν τῆς
ἐκτροπῆς φωτῶν. ἐὰν γὰρ οἱ τῆς ἐκτροπῆς αὐτῶν
τόποι καὶ ὁ τῆς σελήνης καὶ ὁ τοῦ ὡροσκόπου
πάντες ἢ οἱ πλείονες ἀσύνδετοι τυγχάνωσιν ὄντες
τῷ τῆς προγενομένης συζυγίας τόπῳ, τὸ γεννώμενον
αἰνιγματῶδες ὑπονοητέον. ἐὰν μὲν οὖν
τούτων οὕτως ἐχόντων τά τε φῶτα ἐν τετράποσιν
ἢ θηριώδεσιν εὑρίσκηται ζῳδίοις καὶ οἱ δύο κεκεντρωμένοι
τῶν κακοποιῶν, οὐδʼ ἐξ ἀνθρώπων ἔσται
τὸ γεννώμενον, ἀλλὰ μηδενὸς μὲν μαρτυροῦντος
 
τοῖς φωσὶ ἀγαθοποιοῦ, τῶν δὲ κακοποιῶν,
τέλεον ἀνήμερον καὶ τῶν ἀγρίαν καὶ κακωτικὴν
ἐχόντων φύσιν· μαρτυρούντων δὲ Διὸς ἢ Ἀφροδίτης,
τῶν ἐκθειαζομένων, οἷον κυνῶν ἢ αἰλούρων
ἢ τῶν τοιούτων· Ἑρμοῦ δέ, τῶν εἰς χρείαν
ἀνθρωπίνην, οἷον ὀρνίθων ἢ συῶν ἢ βοῶν ἢ
αἰγῶν καὶ τῶν τοιούτων. ἐὰν δὲ ἐν ἀνθρωποείδεσι
τὰ φῶτα καταλαμβάνηται, τῶν ἄλλων ὡσαύτως
ἐχόντων, ὑπʼ ἀνθρώπων μὲν ἢ παρʼ ἀνθρώποις
ἔσται τὰ γεγενημένα, τέρατα δὲ καὶ αἰνιγματώδη
τῆς κατὰ τὸ ποιὸν ἰδιότητος, καὶ ἐνταῦθα συνορωμένης
 ἐκ τῆς τῶν ζῳδίων μορφώσεως, ἐν οἷς οἱ
διειληφότες τὰ φῶτα ἢ τα κέντρα κακοποιοὶ τυγχάνουσιν.
ἐὰν μὲν οὖν κἀνταῦθα μηδὲ εἷς τῶν
ἀγαθοποιῶν ἀστέρων προσμαρτυρῇ μηδενὶ τῶν
προειρημένων τόπων, ἄλογα καὶ ὡς ἀληθῶς αἰνιγματώδη
γίνεται τέλεον· ἐὰν δὲ ὁ τοῦ Διὸς ἢ ὁ τῆς
Ἀφροδίτης μαρτυρήσῃ, τιμώμενον καὶ εὔσχημον
ἔσται τὸ τοῦ τέρατος ἴδιον· ὁποῖον περὶ τοὺς
ἑρμαφροδίτους ἢ τοὺς καλουμένους ἁρποκρατιακοὺς
καὶ τοὺς τοιούτους εἴωθε συμβαίνειν. εἰ δὲ
καὶ ὁ τοῦ Ἑρμοῦ μαρτυρήσειε μετὰ τούτων μὲν
καὶ ἀποφθεγγομένους καὶ διὰ τῶν τοιούτων ποριστικούς·
μόνος δὲ ὁ τοῦ Ἑρμοῦ νωδοὺς καὶ
 
κωφούς, εὐφυεῖς μέντοι καὶ πανούργους ἄλλως ἀπεργάζεται.

Περὶ ἀτρόφων
Λοιποῦ δʼ ὄντος εἰς τὰ κατʼ αὐτὴν τὴν γένεσιν
τοῦ περὶ ἀτρόφων λόγου, προσήκει διαλαβεῖν ὅτι
πῂ μὲν ὁ τρόπος οὗτος ἔχεται τοῦ περὶ χρόνων
ζωῆς λόγου, ἐπειδὴ τὸ ζητούμενον εἶδος οὐκ
ἀλλότριον ἑκατέρου, πῂ δὲ κεχώρισται παρὰ τὸ
κατʼ αὐτὴν τὴν τῆς ἐπισκέψεως δύναμιν διαφέρειν
πως. ὁ μὲν γὰρ περὶ χρόνων ζωῆς ἐπὶ τῶν ὅλως
ἐχόντων χρόνους αἰσθητοὺς θεωρεῖται, τουτέστι
μὴ ἐλάττονας ἡλιακῆς περιόδου μιᾶς· χρόνος γὰρ
ἰδίως ὁ τοιοῦτος ἐνιαυτὸς καταλαμβάνεται· δυνάμει
δὲ καὶ ὁ ἐλάττων τούτου, μῆνές εἰσι καὶ ἡμέραι
 καὶ ὧραι. ὁ δὲ περὶ ἀτρόφων ἐπὶ τῶν μηδʼ ὅλως
φθανόντων ἐπὶ τὸν προκείμενον χρόνον, ἀλλʼ ἐν τοῖς
ἐλάττοσιν ἀριθμοῖς δἰ ὑπερβολὴν τῆς κακώσεως
φθειρομένων. ἔνθεν κἀκεῖνος μὲν πολυμερεστέραν
ἔχει τὴν ἐπίσκεψιν, οὗτος δὲ τὴν ὁλοσχερεστέραν.
ἁπλῶς γὰρ ἐάν τε κεκεντρωμένον ᾖ τὸ ἕτερον τῶν
φωτῶν καὶ τῶν κακοποιῶν ὁ ἕτερος συνῇ ἢ καὶ
 
διαμηκίζῃ, ταῦτα δὲ μοιρικῶς καὶ κατʼ ἰσοσκελείαν,
μηδενὸς μὲν ἀγαθοποιοῦ συσχηματιζομένου, τοῦ
δʼ οἰκοδεσπότου τῶν φωτῶν ἐν τοῖς τῶν κακοποιῶν
τόποις κατειλημμένου, τὸ γεννώμενον οὐ
τραφήσεται, παρʼ αὐτὰ δὲ ἕξει τὸ τέλος τῆς ζωῆς.
ἐὰν δὲ μὴ κατʼ ἰσοσκελείαν μὲν τοῦτο συμβαίνῃ
ἀλλʼ ἐγγὺς ἐπαναφέρωνται τοῖς τῶν φωτῶν τόποις
αἱ τῶν κακοποιῶν βολαί, δύο δʼ ὦσιν οἱ κακοποιοί,
καὶ ἤτοι τὸ ἕτερον τῶν φωτῶν ἢ καὶ ἀμφότερα
βλάπτοντες ἢ κατʼ ἐπαναφορὰν ἢ κατὰ διάμετρον
ἢ ἐν μέρει τὸ ἕτερον ὁ ἕτερος ἢ ὁ μὲν ἕτερος διαμετρῶν
ὁ δὲ ἕτερος ἐπαναφερόμενος, καὶ οὕτως
ἄχρονα γίνεται, τοῦ πλήθους τῶν κακώσεων ἀφανίζοντος
τὸ ἐκ τοῦ διαστήματος τῆς ἐπαναφορᾶς εἰς
ἐπιμονὴν τῆς ζωῆς φιλάνθρωπον. βλάπτει δὲ
ἐξαιρέτως κατὰ μὲν τὰς ἐπαναφορὰς ἥλιον μὲν ὁ
τοῦ Ἄρεως, σελήνην δὲ ὁ τοῦ Κρόνου, κατὰ δὲ τὰς
διαμετρήσεις ἢ καθυπερτερήσεις ἀνάπαλιν ἥλιον
μὲν ὁ τοῦ Κρόνου, σελήνην δὲ ὁ τοῦ Ἄρεως, καὶ
 μάλιστα ἐὰν κατάσχωσι τοπικῶς ἤτοι τὰ φῶτα
 
ἢ τὸν ὡροσκόπον οἰκοδεσποτήσαντες. ἐὰν δὲ
δύο τυγχάνωσι διαμετρήσεις ἐπὶ κέντρων ὄντων
τῶν φωτῶν καὶ τῶν κακοποιῶν κατʼ ἰσοσκελείαν,
τότε καὶ νεκρὰ ἢ ἡμιθανῆ τίκτεται τὰ βρέφη.
τούτων δὲ οὕτως ἐχόντων, ἐὰν μὲν ἀπόρροιαν ἀπό
τινος τῶν ἀγαθοποιῶν ἔχοντα τὰ φῶτα τυγχάνῃ
ἢ καὶ ἄλλως αὐτοῖς ᾖ συνεσχηματισμένα, ἐν τοῖς
προηγουμένοις αὐτῶν μέρεσι μέντοιγε τὰς ἀκτῖνας
αὐτῶν ἐπιφερόντων, ἐπιζήσεται τὸ τεχθὲν ἄχρι
τοῦ μεταξὺ τῆς τε ἀφέσεως καὶ τῶν ἐγγυτέρων
τῶν κακοποιῶν ἀκτίνων ἀριθμοῦ, τῶν μοιρῶν τοὺς
ἴσους μῆνας ἢ ἡμέρας ἢ καὶ ὥρας πρὸς τὸ μέγεθος
τῆς κακώσεως καὶ τὴν δύναμιν τῶν τὸ αἴτιον
ποιούντων. ἐὰν δὲ αἱ τῶν κακοποιῶν ἀκτῖνες εἰς
τὰ προηγούμενα φέρωνται τῶν φωτῶν, αἱ δὲ τῶν
ἀγαθοποιῶν εἰς τὰ ἑπόμενα, τὸ γεννώμενον ἐκτεθὲν
ἀναληφθήσεται καὶ ζήσεται. καὶ πάλιν ἐὰν μὲν οἱ
συσχηματισθέντες ἀγαθοποιοὶ καθυπερτερηθῶσιν
ὑπὸ τῶν κακοποιῶν εἰς κάκωσιν καὶ ὑποταγήν, ἐὰν δὲ
καὶ καθυπερτερήσωσιν εἰς ὑποβολὴν αλλων γονέων.
εἰ δὲ καὶ τῶν ἀγαθοποιῶν τις ἀνατολὴν ἢ τὴν
συναφὴν ποιοῖτο τῇ σελήνῃ, τῶν δὲ κακοποιῶν ὑπὸ
δύσιν τις εἴη, ὑπʼ αὐτῶν τῶν γονέων ἀναληφθήσεται.
κατὰ τὸν αὐτὸν δὲ τὸν τρόπον καὶ ἐπὶ τῶν πλειστογονούντων.
 
 ἐὰν μὲν ὑπὸ δύσιν τις ᾖ τῶν κατὰ
δύο ἢ καὶ πλείους συνεσχηματισμένων ἀστέρων,
ἡμιθανές τι ἢ σάρκωμα καὶ ἀτελὲς τὸ γεννώμενον
ἀποτεχθήσεται. ἐὰν δὲ ὑπὸ κακοποιῶν καθυπερτερῆται,
ἄτροφον ἢ ἄχρονον ἔσται τὸ ὑπὸ τῆς κατ̓
αὐτὸν αἰτίας συγγεγενημένον.

Περὶ χρόνων ζωῆς
Τῶν δὲ μετὰ τὴν γένεσιν συμπτωμάτων ἡγεῖται
μὲν ὁ περὶ χρόνων ζωῆς λόγος, ἐπειδήπερ κατὰ
τὸν ἀρχαῖον γέλοιόν ἐστι τὰ καθʼ ἕκαστα τῶν
ἀποτελουμένων ἐφαρμόζειν τῷ μηδʼ ὅλως ἐκ τῆς
τῶν βιωσίμων ἐτῶν ὑποστάσεως ἐπὶ τοὺς ἀποτελεστικοὺς
αὐτῶν χρόνους ἥξοντι. θεωρεῖται δὲ
οὗτος οὐχ ἁπλῶς οὐδʼ ἀπολελυμένως, ἀλλʼ ἀπὸ
τῆς τῶν κυριωτάτων τόπων ἐπικρατήσεως πολυμερῶς
λαμβανόμενος. ἔστι δʼ ὁ μάλιστά τε συμφωνῶν
ἡμῖν καὶ ἄλλως ἐχόμενος φύσεως τρόπος
τοιοῦτος. ἤρτηται μὲν γὰρ τὸ πᾶν ἔκ τε τῆς τῶν
ἀφετικῶν τόπων διαλήψεως καὶ ἐξ αὐτῶν τῶν
τῆς ἀφέσεως ἐπικρατούντων καὶ ἔτι ἐκ τῆς τῶν
ἀναιρετικῶν τόπων ἢ ἀστέρων. διακρίνεται δὲ
τούτων ἕκαστον οὕτως.
 
Τόπους μὲν πρῶτον ἡγητέον ἀφετικοὺς ἐν οἷς
εἶναι δεῖ πάντως τὸν μέλλοντα τὴν κυρίαν τῆς
 ἀφέσεως λαμβάνειν, τό τε περὶ τὸν ὡροσκόπον
δωδεκατημόριον ἀπὸ πέντε μοιρῶν τῶν προαναφερομένων
αὐτοῦ τοῦ ὁρίζοντος μέχρι τῶν λοιπῶν
καὶ ἐπαναφερομένων εἴκοσι πέντε μοιρῶν, καὶ τὰς
ταύταις ταῖς λ μοίραις δεξιὰς ἑξαγώνους τε τοῦ
ἀγαθοῦ δαίμονος, καὶ τετραγώνους τοῦ ὑπὲρ γῆν
μεσουρανήματος, καὶ τριγώνους τοῦ καλουμένου
θεοῦ, καὶ διαμέτρους τοῦ δύνοντος· προκρινομένων
καὶ ἐν τούτοις εἰς δύναμιν ἐπικρατήσεως πρῶτον
μὲν τῶν κατὰ τὸ ὑπὲρ γῆν μεσουράνημα
ἑστώτων, εἶτα τῶν κατὰ τὴν ἀνατολήν, εἶτα τῶν
κατὰ τὴν ἐπαναφορὰν τοῦ μεσουρανήματος, εἶτα
τῶν κατὰ τὸ δύνον, εἶτα τῶν κατὰ τὸ προηγούμενον
τοῦ μεσουρανήματος. τό τε γὰρ ὑπὸ γῆν πᾶν
εἰκότως ἀθετητέον πρὸς τὴν τηλικαύτην κυρίαν,
πλὴν μόνον τῶν παρʼ αὐτὴν τὴν ἀναφορὰν εἰς φῶς
ἐρχομένων, τοῦ τε ὑπὲρ γῆν οὔτε τὸ ἀσύνδετον
τῷ ἀνατέλλοντι δωδεκατημόριον ἁρμόζει παραλαμβάνειν
 
οὔτε τὸ προανατεῖλαν, ὃ καὶ καλεῖται
κακοῦ δαίμονος, ἐπειδήπερ κακοῖ τὴν ἐπὶ τὴν γῆν
ἀπόρροιαν τῶν ἐν αὐτῷ ἀστέρων μετὰ τοῦ καὶ
ἀποκεκλικέναι· θολοῖ τε καὶ ὥσπερ ἀφανίζει τὸ
ἀναθυμιώμενον ἐκ τῶν τῆς γῆς ὑγρῶν παχὺ καὶ
ἀχλυῶδες παρʼ ὃ καὶ τοῖς χρώμασι καὶ τοῖς μεγέθεσιν
οὐ κατὰ φύσιν ἔχοντες φαίνονται.
Μετὰ δὲ ταῦτα πάλιν ἀφέτας παραληπτέον τούς
τε κυριωτάτους δ τόπους ἥλιον, σελήνην, ὡροσκόπον,
 κλῆρον τύχης καὶ τοὺς τούτων οἰκοδεσποτήσαντας.
Κλῆρον μέντοι τύχης τὸν συναγόμενον ἀπὸ τοῦ
ἀριθμοῦ πάντοτε καὶ νυκτὸς καὶ ἡμέρας τοῦ τε ἀπὸ
ἡλίου ἐπὶ σελήνην, καὶ τὰ ἴσα φέροντος ἀπὸ τοῦ
ὡροσκόπου κατὰ τὰ ἑπόμενα τῶν ζῳδίων, ἵνα ὃν
ἔχει λόγον καὶ σχηματισμὸν ὁ ἥλιος πρὸς τὸν
 
ὡροσκόπον τοῦτον ἔχῃ καὶ ἡ σελήνη πρὸς τὸν
κλῆρον τῆς τύχης καὶ ᾖ ὥσπερ σεληνιακὸς ὡροσκόπος.
 Προκριτέον δὲ καὶ ἐκ τούτων ἡμέρας μὲν
πρῶτον τὸν ἥλιον. ἐάνπερ ᾖ ἐν τοῖς ἀφετικοῖς
τόποις· εἰ δὲ μή, (??)ν σελήνην· εἰ δὲ μή, τὸν
πλείονας ἔχοντα λόγους οἰκοδεσποτίας πρός τε τὸν
ἥλιον καὶ τὴν προγενομένην σύνοδον καὶ πρὸς
τὸν ὡροσκόπον, τουτέστιν ὅταν τῶν οἰκοδεσποτικῶν
τρόπων ε ὄντων τρεῖς ἔχῃ πρὸς ἕνα ἢ καὶ πλείους
τῶν εἰρημένων· εἰ δὲ μή, τελευταῖον τὸν ὡροσκόπον.
νυκτὸς δὲ πρῶτον τὴν σελήνην, εἶτα τὸν
 
ἥλιον, εἶτα τὸν πλείονας ἔχοντα λόγους οἰκοδεσποτίας
πρός τε τὴν σελήνην καὶ πρὸς τὴν προγενομένην
πανσέληνον καὶ τὸν κλῆρον τῆς τύχης· εἰ
δὲ μή, τελευταῖον, συνοδικῆς μὲν οὔσης τῆς προγενομένης
συζυγίας, τὸν ὡροσκόπον, πανσεληνιακῆς
δὲ τὸν κλῆρον τῆς τύχης. εἰ δὲ καὶ ἀμφότερα τὰ
φῶτα ἢ καὶ ὁ τῆς οἰκείας αἱρέσεως οἰκοδεσπότης
ἐν τοῖς ἀφετικοῖς εἶεν τόποις, τὸν ἐν τῷ κυριωτέρῳ
τόπῳ τῶν φωτῶν παραληπτέον· τότε δὲ μόνον
τὸν οἰκοδεσπότην ἀμφοτέρων προκριτέον, ὅταν καὶ
κυριώτερον ἐπέχῃ τόπον καὶ πρὸς ἀμφοτέρας τὰς
αἱρέσεις οἰκοδεσποτίας λόγον ἔχῃ.
Τοῦ δὲ ἀφέτου διακριθέντος, ἔτι καὶ τῶν ἀφέσεων
 δύο τρόπους παραληπτέον, τόν τε εἰς τὰ ἑπόμενα
τῶν ζῳδίων μόνον ὑπὸ τὴν καλουμένην ἀκτινοβολίαν,
 
ὅταν ἐν τοῖς ἀπηλιωτικοῖς τόποις, τουτέστι τοῖς
ἀπὸ τοῦ μεσουρανήματος ἐπὶ τὸν ὡροσκόπον, ᾖ ὁ
ἀφέτης· καὶ τὸν οὐ μόνον εἰς τὰ ἑπόμενα ἀλλὰ καὶ
τὸν εἰς τὰ προηγούμενα κατὰ τὴν λεγομένην
ὡριμαίαν, ὅταν ἐν τοῖς ἀποκεκλικόσι τοῦ μεσουρανήματος
τόποις ᾖ ὁ ἀφέτης.
Τούτων δὲ οὕτως ἐχόντων ἀναιρετικαὶ γίνονται
μοῖραι κατὰ μὲν τὴν εἰς τὰ προηγούμενα τῶν
ζῳδίων ἄφεσιν ἡ τοῦ δυτικοῦ ὁρίζοντος μόνη διὰ
τὸ ἀφανίζειν τὸν κύριον τῆς ζωῆς· αἱ δὲ τῶν
οὕτως ὑπαντώντων ἢ μαρτυρούντων ἀστέρων ἀφαιροῦσι
μόνον καὶ προστιθέασιν ἔτη τοῖς μέχρι τῆς
καταδύσεως τοῦ ἀφέτου συναγομένοις καὶ οὐκ
ἀναιροῦσι διὰ τὸ μὴ αὐτοὺς ἐπιφέρεσθαι τῷ
ἀφετικῷ τόπῳ ἀλλʼ ἐκεῖνον τοῖς αὐτῶν· καὶ
προστιθέασι μὲν οἱ ἀγαθοποιοί, ἀφαιροῦσι δὲ οἱ
κακοποιοί, τοῦ Ἑρμοῦ πάλιν ὁποτέροις ἂν αὐτῶν
συσχηματισθῇ προστιθεμένου. ὁ δὲ ἀριθμὸς τῆς
προσθέσεως ἢ ἀφαιρέσεως θεωρεῖται διὰ τῆς καθ̓
ἕκαστον μοιροθεσίας· ὅσοι γὰρ ἂν ὦσιν ὡριαῖοι
χρόνοι τῆς ἑκάστου μοίρας, ἡμέρας μὲν οὔσης οἱ
 
τῆς ἡμέρας, νυκτὸς δὲ οἱ τῆς νυκτός, τοσοῦτον
πλῆθος ἐτῶν ἔσται τὸ τέλειον, ὅπερ ἐπὶ τῆς
ἀνατολῆς αὐτῶν ὄντων λογιστέον, εἶτα κατὰ τὸ
 ἀνάλογον τῆς ἀποχωρήσεως ὑφαιρετέον, ἕως ἂν
πρὸς τὰς δυσμὰς εἰς τὸ μηδὲν καταντήσῃ.
Κατὰ δὲ τὴν εἰς τὰ ἑπόμενα τῶν ζῳδίων ἄφεσιν
ἀναιροῦσιν οἵ τε τῶν κακοποιῶν τόποι, Κρόνου καὶ
Ἄρεως. ἤτοι σωματικῶς ὑπαντώντων ἢ ἀκτῖνα
ἐπιφερόντων ὁθενδήποτε τετράγωνον ἢ διάμετρον,
ἐνίοτε δὲ καὶ ἐπὶ τῶν ἀκουόντων ἢ βλεπόντων
κατʼ ἰσοδυναμίαν ἑξαγώνων, καὶ αὐτὸς δὲ ὁ τῷ
ἀφετικῷ τόπῳ τετράγωνος ἀπὸ τῶν ἑπομένων·
ἐνίοτε δὲ καὶ ἐπὶ τῶν πολυχρονιούντων δωδεκατημορίων
κακωθεὶς ὁ ἑξάγωνος, ἐπὶ δὲ τῶν
ὀλιγοχρονίων ὁ τρίγωνος· σελήνης δὲ ἀφιείσης
καὶ ὁ τοῦ ἡλίου τόπος. ἰσχύουσι γὰρ αἱ κατὰ
τὴν τοιαύτην ἄφεσιν ἀπαντήσεις καὶ ἀναιρεῖν καὶ
σῴζειν, ἐπειδὴ αὗται τῷ τοῦ ἀφέτου τόπῳ ἐπιφέρονται.
οὐ πάντοτε μέντοι τούτους τοὺς τόπους
 
πάντως ἀναιρεῖν ἡγητέον, ἀλλὰ μόνον ὅταν ὦσι
κεκακωμένοι. παραποδίζονται γὰρ ἐάν τε εἰς
ἀγαθοποιοῦ ὅριον ἐμπέσωσιν, ἐάν τέ τις τῶν ἀγαθοποιῶν
ἀκτῖνα συνεπιφέρῃ τετράγωνον ἢ τρίγωνον
ἢ διάμετρον ἤτοι πρὸς αὐτὴν τὴν ἀναιρετικὴν μοῖραν
ἢ εἰς τὰ ἑπόμενα αὐτῆς, ἐπὶ μὲν Διὸς μὴ ὑπὲρ τὰς
 ιβ μοίρας, ἐπὶ δὲ Ἀφροδίτης μὴ ὑπὲρ τὰς η ·
ἐάν τε σωμάτων ὄντων ἀμφοτέρων τοῦ τε ἀφιέντος
καὶ τοῦ ὑπαντῶντος, μὴ ταὐτὸ πλάτος ᾖ ἀμφοτέρων.
 ὅταν οὖν δύο ἢ καὶ πλείονα ᾖ ἑκατέρωθεν
τά τε βοηθοῦντα καὶ τὰ κατὰ τὸ ἐναντίον ἀναιροῦντα,
σκεπτέον τὴν ἐπικράτησιν ὁποτέρου τῶν
εἰδῶν, κατά τε τὸ πλῆθος τῶν συλλαμβανομένων
αὐτοῖς καὶ κατὰ τὴν δύναμιν· κατὰ μὲν τὸ πλῆθος,
ὅταν αἰσθητῶς πλείονα ᾖ τὰ ἕτερα τῶν ἑτέρων,
κατὰ δύναμιν δέ, ὅταν τῶν βοηθούντων ἢ ἀναιρούντων
ἀστέρων οἱ μὲν ἐν οἰκείοις ὦσι τόποις, οἱ
δὲ μή· μάλιστα δʼ ὅταν οἱ μὲν ὦσιν ἀνατολικοί, οἱ
δὲ δυτικοί. καθʼ ὅλου γὰρ τῶν ὑπὸ τὰς αὐγὰς
ὄντων οὐδένα παραληπτέον οὔτε πρὸς ἀναίρεσιν
οὔτε πρὸς βοήθειαν, πλὴν εἰ μὴ σελήνης ἀφετίδος
οὔσης αὐτὸς ὁ τοῦ ἡλίου τόπος ἀνέλῃ, συντετραμμένος
 
μὲν ὑπὸ τοῦ συνόντος κακοποιοῦ, ὑπὸ μηδενὸς
δὲ τῶν ἀγαθοποιῶν ἀναλελυμένος.
Ὁ μέντοι τῶν ἐτῶν ἀριθμὸς ὃν ποιοῦσιν οἱ τῶν
μεταξὺ διαστάσεων τοῦ τε ἀφετικοῦ τόπου καὶ τοῦ
ἀναιροῦντος οὐχ ἁπλῶς οὐδʼ ὡς ἔτυχεν ὀφείλει
λαμβάνεσθαι κατὰ τὰς τῶν πολλῶν παραδόσεις ἐκ
τῶν ἀναφορικῶν πάντοτε χρόνων ἑκάστης μοίρας,
εἰ μὴ μόνον ὅταν ἤτοι αὐτὸς ὁ ἀνατολικὸς ὁρίζων
τὴν ἄφεσιν ᾖ εἰληφὼς ἤ τις τῶν κατʼ αὐτὸν ποιουμένων
ἀνατολήν. ἑνὸς γὰρ ἐκ παντὸς τρόπου τῷ
φυσικῶς τοῦτο τὸ μέρος ἐπισκεπτομένῳ προκειμένου,
 
σκοπεῖν μετὰ πόσους ἰσημερινοὺς χρόνους
 ὁ τοῦ ἑπομένου σώματος ἢ σχήματος τόπος ἐπὶ
τὸν τοῦ προηγουμένου κατʼ αὐτὴν τὴν γένεσιν
παραγίνεται, διὰ τὸ τοὺς ἰσημερινοὺς χρόνους ὁμαλῶς
διέρχεσθαι καὶ τὸν ὁρίζοντα καὶ τὸν μεσημβρινόν,
πρὸς οὓς ἀμφοτέρους αἱ τῶν τοπικῶν ἀποστάσεων
ὁμοιότητες λαμβάνονται, καὶ ἰσχύειν δὲ ἕκαστον
τῶν χρόνων ἐνιαυτὸν ἕνα ἡλιακὸν εἰκότως· ὅταν
μὲν ἐπʼ αὐτοῦ τοῦ ἀνατολικοῦ ὁρίζοντος ᾖ ὁ
ἀφετικὸς καὶ προηγούμενος τόπος, τοὺς ἀναφορικοὺς
χρόνους τῶν μέχρι τῆς ὑπαντήσεως μοιρῶν
προσήκει λαμβάνειν· μετὰ τοσούτους γὰρ ἰσημερινοὺς
χρόνους ὁ ἀναιρέτης ἐπὶ τὸν τοῦ ἀφέτου
τόπον, τουτέστιν ἐπὶ τὸν ἀνατολικὸν ὁρίζοντα,
παραγίνεται· ὅταν δὲ ἐπʼ αὐτοῦ τοῦ μεσημβρινοῦ,
τὰς ἐπʼ ὀρθῆς τῆς σφαίρας ἀναφοράς, ἐν ὅσαις
ἕκαστον τμῆμα διέρχεται τὸν μεσημβρινον· ὅταν
 
δὲ ἐπʼ αὐτοῦ τοῦ δυτικοῦ ὁρίζοντος, ἐν ὅσαις
ἑκάστη τῶν τῆς διαστάσεως μοιρῶν καταφέρεται,
τουτέστιν ἐν ὅσαις αἱ διαμετροῦσαι ταύτας ἀναφέρονται·
τοῦ δὲ προηγουμένου τόπου μηκέτʼ ὄντος
ἐν τοῖς τρισὶ τούτοις ὅροις ἀλλʼ ἐν ταῖς μεταξὺ
διαστάσεσιν, οὐκ ἔτι τῶν προκειμένων ἀναφορῶν
ἢ καταφορῶν ἢ μεσουρανήσεων οἱ χρόνοι τοὺς
ἑπομένους τόπους οἴσουσιν ἐπὶ τοὺς αὐτοὺς τοῖς
προηγουμένοις, ἀλλὰ διάφοροι. ὅμοιος μὲν γὰρ
καὶ ὁ αὐτὸς τόπος ἐστὶν ὁ τὴν ὁμοίαν καὶ ἐπὶ τὰ
 αὐτὰ μέρη θέσιν ἔχων ἅμα πρός τε τὸν ὁρίζοντα
καὶ τὸν μεσημβρινόν. τοῦτο δὲ ἔγγιστα συμβέβηκε
τοῖς ἐφʼ ἑνὸς κειμένοις ἡμικυκλίου τῶν γραφομένων
διὰ τῶν τομῶν τοῦ τε μεσημβρινοῦ καὶ τοῦ ὁρίζοντος,
ὧν ἕκαστον κατὰ τὴν αὐτὴν θέσιν τὴν ἴσην
ἔγγιστα καιρικὴν ὥραν ποιεῖ. ὥσπερ δ̓, ἂν
περιάγηται περὶ τὰς εἰρημένας τομάς, ἔρχεται μὲν
ἐπὶ τὴν αὐτὴν θέσιν καὶ τῷ ὁρίζοντι καὶ τῷ μεσημβρινῷ,
τοὺς δὲ τῆς διελεύσεως τοῦ ζωδιακοῦ
χρόνους ἀνίσους ἐφʼ ἑκάτερον ποιεῖ, τὸν αὐτὸν
τρόπον καὶ κατὰ τὰς τῶν ἄλλων ἀποστάσεων
 
θέσεις δἰ ἀνίσων ἐκείνοις χρόνων τὰς παρόδους
ἀπεργάζεται. μία δέ τις ἡμῖν ἔφοδος ἔστω
τοιαύτη, δἰ ἧς, ἐάν τε ἀνατολικὴν ἐάν τε μεσημβρινὴν
ἢ δυτικήν, ἐάν τε ἄλλην τινὰ ἔχῃ θέσιν ὁ
προηγούμενος τόπος, τὸ ἀνάλογον τῶν ἐπʼ αὐτὸν
φερόντων χρόνων τὸν ἑπόμενον τόπον ληφθήσεται.
προδιαλαβόντες γὰρ τὴν μεσουρανοῦσαν τοῦ
ζωδιακοῦ μοῖραν καὶ ἔτι τήν τε προηγουμένην καὶ
τὴν ἐπερχομένην, πρῶτον σκεψόμεθα τὴν τῆς
προηγουμένης θέσιν, πόσας καιρικὰς ὥρας ἀπέχει
τοῦ μεσημβρινοῦ, ἀριθμήσαντες τὰς μεταξὺ αὐτῆς
καὶ τῆς μεσουρανούσης οἰκείως ἤτοι ὑπὲρ γῆν ἢ
ὑπὸ γῆν μοίρας ἐπʼ ὀρθῆς τῆς σφαίρας ἀναφορὰς
καὶ μερίσαντες εἰς τὸ πλῆθος τῶν αὐτῆς τῆς
 προηγουμένης μοίρας ὡριαίων χρόνων, εἰ μὲν ὑπὲρ
 
γῆν εἴη τῶν ἡμερησίων, εἰ δὲ ὑπὸ γῆν τῶν τῆς
νυκτός. ἐπεὶ δὲ τὰ τὰς αὐτὰς καιρικὰς ὥρας
ἀπέχοντα τοῦ μεσημβρινοῦ τμήματα τοῦ ζωδιακοῦ
καθʼ ἑνὸς καὶ τοῦ αὐτοῦ γίνεται τῶν προειρημένων
ἡμικυκλίων, καὶ δεήσει λαβεῖν μετὰ πόσους ἰσημερινοὺς
χρόνους καὶ τὸ ἑπόμενον τμῆμα τὰς
ἴσας καιρικὰς ὥρας ἀφέξει τοῦ αὐτοῦ μεσημβρινοῦ
τῇ προηγουμένῃ. ταύτας δὲ διειληφότες ἐπισκεψόμεθα
πόσους τε κατὰ τὴν ἐξ ἀρχῆς θέσιν ἀπεῖχεν
ἰσημερινοὺς χρόνους καὶ ἡ ἑπομένη μοῖρα τῆς
κατὰ τὸ αὐτὸ μεσουράνημα διὰ τῶν ἐπʼ ὀρθῆς
πάλιν τῆς σφαίρας ἀναφορῶν, καὶ πόσους ὅτε τὰς
ἴσας καιρικὰς ὥρας ἐποίει τῇ προηγουμένῃ· πολυπλασιάσαντές
τε καὶ ταύτας ἐπὶ τὸ πλῆθος τῶν τῆς
ἑπομένης μοίρας ὡριαίων χρόνων, εἰ μὲν πρὸς τὸ
ὑπὲρ γῆν εἴη μεσουράνημα πάλιν ἡ σύγκρισις τῶν
καιρικῶν ὡρῶν, τὸ τῶν ἡμερησίων, εἰ δὲ πρὸς τὸ
ὑπὸ γῆν τὸ τῶν τῆς νυκτός, καὶ τοὺς γινομένους ἐκ
τῆς ὑπεροχῆς ἀμφοτέρων τῶν διαστάσεων λαβόντες
ἕξομεν τὸ τῶν ζητουμένων ἐτῶν πλῆθος.
Ἵνα δὲ φανερώτερον γένηται τὸ λεγόμενον, ὑποκείσθω
προηγούμενος μὲν τόπος ἡ ἀρχὴ τοῦ
Κριοῦ λόγου ἕνεκεν, ἑπόμενος δὲ ὁ τῆς ἀρχῆς τῶν
Διδύμων, κλίμα δὲ ὅπου ἡ μὲν μεγίστη ἡμέρα
 ὡρῶν ἐστι ιδ , τὸ δʼ ὡριαῖον μέγεθος τῆς ἀρχῆς
 
τῶν Διδύμων ἒγγιστα χρόνων ἰσημερινῶν ιζ , καὶ
ἀνατελλέτω πρῶτον ἡ ἀρχὴ τοῦ Κριοῦ, ἵνα μεσουρανῇ
ἡ ἀρχὴ τοῦ Αἰγοκέρωτος, καὶ ἀπεχέτω τοῦ ὑπὲρ
γῆν μεσουρανήματος ἡ ἀρχὴ τῶν Διδύμων χρόνους
ἰσημερινοὺς ρμη . ἐπεὶ οὖν ἡ τοῦ Κριοῦ ἀρχὴ ἀπέχει
τοῦ μεσημβρινοῦ μεσουρανήματος καιρικὰς ὥρας
ἕξ, ταύτας πολλαπλασιάσαντες ἐπὶ τοὺς ιζ χρόνους,
οἵπερ εἰσὶ τοῦ ὡριαίου μεγέθους τῆς ἀρχῆς τῶν
Διδύμων, ἐπειδήπερ πρὸς τὸ ὑπὲρ γῆν μεσουράνημά
ἐστιν ἡ τῶν ρμη χρόνων ἀποχή, ἕξομεν καὶ ταύτης
τῆς διαστάσεως χρόνους ρβ . μετὰ τοὺς τῆς
ὑπεροχῆς ἄρα χρόνους μς ὁ ἑπόμενος τόπος ἐπὶ
τὸν τοῦ προηγουμένου μεταβήσεται. τοσοῦτοι δ̓
εἰσὶν ἔγγιστα χρόνοι καὶ τῆς ἀναφορᾶς τοῦ τε
Κριοῦ καὶ τοῦ Ταύρου, ἐπειδὴ ὁ ἀφετικὸς τόπος
ὑποκεῖται ὡροσκοπῶν.
Μεσουρανείτω δὲ ὁμοίως ἡ ἀρχὴ τοῦ Κριοῦ, ἵνα
ἀπέχῃ κατὰ τὴν πρώτην θέσιν ἡ ἀρχὴ τῶν Διδύμων
τοῦ ὑπὲρ γῆν μεσουρανήματος χρόνους ἰσημερινοὺς
νή. ἐπειδὴ οὖν κατὰ τὴν δευτέραν θέσιν ὀφείλει
μεσουρανεῖν ἡ ἀρχὴ τῶν Διδύμων, ἕξομεν τὴν τῶν
διαστάσεων ὑπεροχὴν αὐτῶν τῶν νη χρόνων, ἐν
 
ὅσοις πάλιν διὰ τὸ μεσουρανεῖν τὸν ἀφετικὸν τόπον
διέρχεται τὸν μεσημβρινὸν ὅ τε Κριὸς καὶ ὁ Ταῦρος.
 Δυνέτω δὲ τὸν αὐτὸν τρόπον ἡ ἀρχὴ τοῦ Κριοῦ,
ἵνα μεσουρανῇ μὲν ἡ ἀρχὴ τοῦ Καρκίνου, ἀπέχῃ δὲ
τοῦ ὑπερ γῆν μεσουρανήματος ἡ ἀρχὴ τῶν Διδύμων
εἰς τὰ προηγούμενα χρόνους ἰσημερινοὺς λβ . ἐπεὶ
οὖν πάλιν ἓξ ὥρας καιρικὰς ἀπέχει τοῦ μεσημβρινοῦ
ἡ ἀρχὴ τοῦ Κριοῦ πρὸς δυσμάς, ἐὰν ἑπτακαιδεκάκις
ταύτας ποιήσωμεν, ἕξομεν ρβ χρόνους, οὓς ἀφέξει
τοῦ μεσημβρινοῦ καὶ ἡ ἀρχὴ τῶν Διδύμων ὅταν
δύνῃ. ἀπεῖχε δὲ καὶ κατὰ τὴν πρώτην θέσιν ἐπὶ
τὰ αὐτὰ χρόνους λβ · ἐν τοῖς τῆς ὑπεροχῆς ἄρα
χρόνοις ἑβδομήκοντα ἐπὶ τὸ δύνον ἠνέχθη, ἐν οἷς καὶ
καταφέρεται μὲν ὁ τε Κριὸς καὶ ὁ Ταῦρος, ἀναφέρεται
δὲ τὰ διαμετροῦντα δωδεκατημόρια τό τε τῶν
Χηλῶν καὶ τὸ τοῦ Σκορπίου.
Ὑποκείσθω τοίνυν ἐπὶ μηδενὸς μὲν οὖσα τῶν
κέντρων ἡ ἀρχὴ τοῦ Κριοῦ, ἀπέχουσα δὲ λόγου
ἕνεκεν εἰς τὰ προηγούμενα τῆς μεσημβρίας καιρικὰς
ὥρας τρεῖς, ἵνα μεσουρανῇ μὲν ἡ τοῦ Ταύρου μοῖρα
ὀκτωκαιδεκάτη, ἀπέχῃ δὲ κατὰ τὴν πρώτην θέσιν ἡ
τῶν Διδύμων ἀρχὴ τοῦ ὑπὲρ γῆν μεσουρανήματος
εἰς τὰ ἑπόμενα χρόνους ἰσημερινοὺς δεκατρεῖς. ἐὰν
 
οὖν πάλιν τοὺς ιζ χρόνους ἐπὶ τὰς γ ὥρας πολλαπλασιάσωμεν,
ἀφέξει μὲν καὶ κατὰ τὴν δευτέραν
θέσιν ἡ τῶν Διδύμων ἀρχὴ τῆς μεσημβρίας εἰς τὰ
 προηγούμενα χρόνους να , τοὺς δὲ πάντας ποιήσει
χρόνους ξδ . ἐποίει δὲ διὰ τῆς αὐτῆς ἀγωγῆς, ὅτε
μὲν ἀνέτελλεν ὁ ἀφετικὸς τόπος, χρόνους μς , ὅτε
δὲ ἐμεσουράνει χρόνους νη . ὅτε δὲ ἔδυνε χρόνους
 ο · διήνεγκε μὲν ἄρα καὶ ὁ κατὰ τὴν μεταξὺ θέσιν
τῆς τε μεσουρανήσεως καὶ τῆς δύσεως τῶν χρόνων
ἀριθμὸς ἑκάστου τῶν ἄλλων. γέγονε γὰρ χρόνων
 ξδ , διήνεγκε δὲ κατὰ τὸ ἀνάλογον τῆς τῶν γ ὡρῶν
ὑπεροχῆς, ἐπειδήπερ αὕτη ἐπὶ μὲν τῶν ἄλλων
κατὰ τὰ κέντρα τεταρτημορίων ιβ χρόνων ἦν, ἐπὶ
δὲ τῆς τῶν τριῶν ὡρῶν ἀποστάσεως ἓξ χρόνων.
ἐπεὶ δὲ καὶ ἐπὶ πάντων ἡ αὐτὴ σχεδὸν ἀναλογία
συντηρεῖται, δυνατὸν ἔσται καὶ κατὰ τοῦτον τὸν
τρόπον ἁπλούστερον τῇ μεθόδῳ χρῆσθαι. πάλιν
γὰρ ἀνατελλούσης μὲν τῆς προηγουμένης μοίρας
ταῖς μέχρι τῆς ἑπομένης ἀναφοραῖς χρησόμεθα,
μεσουρανούσης δὲ ταῖς ἐπʼ ὀρθῆς τῆς σφαίρας,
δυνούσης δὲ ταῖς καταφοραῖς. ὅταν δὲ μεταξὺ
τούτων ᾖ, οἷον λόγου ἕνεκεν ἐπὶ τῆς ἐκκειμένης
διαστάσεως τοῦ Κριοῦ, ληψόμεθα πρῶτον τοὺς
 
ἐπιβάλλοντας χρόνους ἑκατέρῳ τῶν περιεχόντων
κέντρων, εὑρήσομεν δέ, ἐπειδὴ μετὰ τὸ μεσουράνημα
τὸ ὑπὲρ γῆν ὑπέκειτο ἡ ἀρχὴ τοῦ Κριοῦ μεταξὺ τοῦ
τε μεσουρανοῦντος κέντρου καὶ τοῦ δύνοντος, τοὺς
ἐπιβάλλοντας χρόνους μέχρι τῆς ἀρχῆς τῶν Διδύμων,
 τῶν μὲν συμμεσουρανήσεων νη , τῶν δὲ
συγκαταδύσεων ο . ἔπειτα μαθόντες, ὡς προκεῖται,
πόσας καιρικὰς ὥρας ἀπέχει τὸ προηγούμενον
τμῆμα ὁποτέρου τῶν κέντρων, ὅσον
ἂν ὦσι μέρος αὗται τῶν τοῦ τε τεταρτημορίου
καιρικῶν ὡρῶν ἕξ, τοσοῦτον μέρος τῆς ἀμφοτέρων
τῶν συναγωγῶν ὑπεροχῆς προσθήσομεν ἢ ἀφελοῦμεν
τῶν συγκρινομένων κέντρων· οἷον ἐπεὶ τῶν προκειμένων
 ο καὶ νη ἡ ὑπεροχή ἐστι χρόνων ιβ , ὑπέκειτο
δὲ τὰς ἴσας καιρικὰς ὥρας γ ὁ προηγούμενος
τόπος ἑκατέρου τῶν κέντρων ἀπέχων, αἵ εἰσι τῶν ἓξ
ὡρῶν ἥμισυ μέρος, λαβόντες καὶ τῶν ιβ τὸ ἥμισυ
καὶ ἤτοι τοῖς νη προσθέντες ἢ τῶν ο ἀφελόντες,
εὑρήσομεν τὴν ἐπιβολὴν χρόνων ξδ . εἰ δέ γε δύο
καιρικὰς ὥρας ἀπεῖχεν ὁπότερον τῶν κέντρων, αἵ
εἰσι τῶν ς ὡρῶν τρίτον μέρος, τὸ τρίτον πάλιν τῶν
τῆς ὑπεροχῆς ιβ χρόνων, τουτέστι τοὺς δ , εἰ μὲν ἡ
τῶν δύο ὡρῶν ἀποχὴ ἀπὸ τοῦ μεσουρανήματος
 
ὑπέκειτο, προσεθήκαμεν ἂν τοῖς νη χρόνοις· εἰ δ̓
ἀπὸ τοῦ δύνοντος, ἀφείλομεν ἂν ἀπὸ τῶν ο .
Ὁ μὲν οὖν τρόπος τῆς τῶν χρονικῶν διαστάσεων
ποσότητος οὕτως ἡμῖν κατὰ τὸ ἀκόλουθον ὀφείλει
λαμβάνεσθαι. διακρινοῦμεν δὲ λοιπὸν ἐφʼ ἑκάστης
τῶν προειρημένων ὑπαντήσεων ἢ καταδύσεων, κατὰ
τὴν ἀπὸ τῶν ὀλιγοχρονιωτέρων τάξιν, τάς τε ἀναιρετικὰς
 καὶ τὰς κλιμακτηρικὰς καὶ τὰς ἄλλως παροδικάς,
διά τε τοῦ ἢ κεκακῶσθαι τὴν ὑπάντησιν ἢ
βοηθεῖσθαι κατὰ τὸν προειρημένον ἡμῖν τρόπον, καὶ
διὰ τῶν καθʼ ἕκαστον τῶν διασημαινομένων ἐκ τῆς
ὑπαντήσεως χρονικῶν ἐπεμβάσεων. κεκακωμένων
τε γὰρ ἅμα τῶν τόπων καὶ τῆς πρὸς τὴν ἐπέμβασιν
τῶν ἐτῶν παρόδου τῶν ἀστέρων κακοποιούσης τοὺς
κυριωτάτους τόπους, ἄντικρυς θανάτους ὑπονοητέον·
τοῦ δʼ ἑτέρου τούτων φιλανθρωποῦντος κλιμακτῆρας
μεγάλους καὶ ἐπισφαλεῖς· ἀμφοτέρων δὲ νωθρίας
μόνον ἢ βλαβὰς καὶ καθαιρέσεις παροδικάς, τῆς καὶ
ἐν τούτοις ἰδιότητος λαμβανομένης ἀπὸ τῆς τῶν
ὑπαντικῶν τόπων πρὸς τὰ τῆς γενέσεως πράγματα
συνοικειώσεως. οὐδὲν δὲ ἐνίοτε κωλύει, δισταζομένων
τῶν τὴν ἀναιρετικὴν κυρίαν λαμβάνειν ὀφειλόντων,
τὰς καθʼ ἕκαστον αὐτῶν ὑπαντήσεις ἐπιλογιζομένους
 
ἤτοι ταῖς μάλιστα πρὸς τὰ ἐκβάντα ἤδη τῶν
συμπτωμάτων συμφωνούσαις καὶ πρὸς τὰ μέλλοντα
κατακολουθεῖν, ἢ πρὸς ἁπάσας ὡς κατʼ ἰσότητα τῆς
δυνάμεως ἰσχυούσας παρατηρητικῶς ἔχειν, τὸ μᾶλλον
καὶ ἧττον αὐτῶν κατὰ τὸν αὐτὸν τρόπον ἐπισκεπτομένους.

Περὶ μορφῆς καὶ κράσεως
σωματικῆς
Ἐφοδευομένης δὲ καὶ τῆς τοῦ περὶ χρόνων ζωῆς
 λόγου πραγματείας, λέγομεν ἀρχὴν τὴν κατὰ μέρος
λαβόντες κατὰ τὴν οἰκείαν τάξιν περί τε τῆς μορφῆς
καὶ τῆς σωματικῆς διατυπώσεως, ἐπειδὴ καὶ τὰ τοῦ
σώματος τῶν τῆς ψυχῆς προτυποῦται κατὰ φύσιν,
τοῦ μὲν σώματος διὰ τὸ ὑλικώτερον συγγεννωμένας
ἔχοντος σχεδὸν τὰς τῶν ἰδιοσυγκράσεων
φαντασίας, τῆς δὲ ψυχῆς μετὰ ταῦτα καὶ κατὰ
μικρὸν τὰς ἀπὸ τῆς πρώτης αἰτίας ἐπιτηδειότητας
ἀναδεικνυούσης, τῶν δʼ ἐκτὸς ἔτι μᾶλλον ὕστερον
κατὰ τὸν ἐφεξῆς χρόνον ἐπισυμπιπτόντων.
Παρατηρητέον οὖν καθʼ ὅλου μὲν τὸν ἀνατολικὸν
ὁρίζοντα καὶ τοὺς ἐπόντας ἢ τοὺς τὴν οἰκοδεσποτίαν
αὐτοῦ λαμβάνοντας τῶν πλανωμένων καθʼ ὃν εἰρήκαμεν
τρόπον, ἐπὶ μέρους δὲ καὶ τὴν σελήνην ὡσαύτως.
διὰ γὰρ τῆς τῶν τόπων τούτων ἀμφοτέρων
καὶ τῆς τῶν οἰκοδεσποτησάντων διαμορφωτικῆς
φύσεως καὶ τῆς καθʼ ἑκάτερον εἶδος συγκράσεως
 
καὶ ἔτι τῆς τῶν συνανατελλόντων αὐτοῖς ἀπλανῶν
ἀστέρων σχηματογραφίας τὰ περὶ τὰς διατυπώσεις
τῶν σωμάτων θεωρεῖται, πρωτευόντων μὲν τῇ
δυνάμει τῶν τὴν οἰκοδεσποτίαν ἐχόντων ἀστέρων,
ἐπισυνεργούσης δὲ καὶ τῆς τῶν τόπων αὐτῶν ἰδιοτροπίας.
Τὸ μέντοι καθʼ ἕκαστον, καὶ ὡς ἄν τις ἁπλῶς
οὕτως ἀποδοίη, τοῦτον ἔχει τὸν τρόπον. πρῶτον
γὰρ ἐπὶ τῶν ἀστέρων ὁ μὲν τοῦ Κρόνου ἀνατολικὸς
 ὢν τὴν μὲν μορφὴν μελίχροας ποιεῖ καὶ
εὐεκτικοὺς καὶ μελανότριχας καὶ οὐλοκεφάλους καὶ
δασυστέρνους καὶ μεσοφθάλμους καὶ συμμέτρους
τοῖς μεγέθεσι, τῇ δὲ κράσει τὸ μᾶλλον ἔχοντας ἐν
τῷ ὑγρῷ καὶ ψυχρῷ· δυτικὸς δὲ ὑπάρχων τῇ
μὲν μορφῇ μέλανας καὶ σπινώδεις καὶ μικροὺς καὶ
ἁπλότριχας καὶ ὑποψίλους καὶ ὑπορρύθμους καὶ
μελανοφθάλμους, τῇ δὲ κράσει τὸ μᾶλλον ἔχοντας
ἐν τῷ ξηρῷ καὶ ψυχρῷ.
Ὁ δὲ τοῦ Διὸς οἰκοδεσποτήσας τοὺς προκειμένους
τόπους ἀνατολικὸς τῇ μὲν μορφῇ ποιεῖ λευκοὺς ἐπὶ
τὸ εὔχρουν καὶ μεσότριχας καὶ μεγαλοφθάλμους
καὶ εὐμεγέθεις καὶ ἀξιωματικούς, τῇ δὲ κράσει τὸ
πλέον ἔχοντας ἐν τῷ θερμῷ καὶ ὑγρῷ. δυτικὸς δὲ
ὑπάρχων τῇ μὲν χρόᾳ λευκοὺς μέν, οὐκ ἐπὶ τὸ
εὔχρουν δὲ ὁμοίως· τετανότριχάς τε ἢ καὶ ἀναφαλάκρους
καὶ μεσοφαλάκρους καὶ μετρίους τοῖς
 
μεγέθεσι, τῇ δὲ κράσει τὸ πλέον ἔχοντας ἐν τῷ ὑγρῷ.
Ὁ δὲ τοῦ Ἄρεως ὁμοίως ἀνατολικὸς τῇ μὲν μορφῇ
ποιεῖ λευκερύθρους καὶ εὐμεγέθεις καὶ εὐέκτας καὶ
γλαυκοφθάλμους καὶ δασεῖς καὶ μεσότριχας, τῇ δὲ
κράσει τὸ πλέον ἔχοντας ἐν τῷ θερμῷ καὶ ξηρῷ.
δυτικὸς δὲ ὑπάρχων τῇ μὲν μορφῇ ἐρυθροὺς ἁπλῶς
καὶ μετρίους τοῖς μεγέθεσι καὶ μικροφθάλμους
 καὶ ὑποψίλους καὶ ξανθότριχας καὶ τετανούς, τῇ
δὲ κράσει τὸ πλέον ἔχοντας ἐν τῷ ξηρῷ.
Ὁ δὲ τῆς Ἀφροδίτης τὰ παραπλήσια ποιεῖ τῷ
τοῦ Διός, ἐπὶ μέντοι τὸ εὐμορφότερον καὶ ἐπιχαριτώτερον
καὶ γυναικοπρεπωδέστερον καὶ θηλυμορφότερον
καὶ εὐχυμότερον καὶ τρυφερώτερον.
ἰδίως δὲ τοὺς ὀφθαλμοὺς ποιεῖ μετὰ τοῦ εὐπρεποῦς ὑποχαροπούς.
Ὁ δὲ τοῦ Ἑρμοῦ ἀνατολικὸς τῇ μὲν μορφῇ ποιεῖ
μελίχροας καὶ συμμέτρους τοῖς μεγέθεσι καὶ εὐρύθμους
καὶ μικροφθάλμους καὶ μεσότριχας, τῇ δὲ
κράσει τὸ πλέον ἔχοντας ἐν τῷ θερμῷ· δυτικὸς δὲ
ὑπάρχων τῇ μὲν μορφῇ λευκοὺς μέν, οὐκ ἐπὶ τὸ
εὔχρουν δὲ ὁμοίως, τετανότριχας, μελανοχλώρους
καὶ σπινοὺς καὶ ἰσχνοὺς καὶ λοξοφθάλμους τε
καὶ αἰγοποὺς καὶ ὑπερύθρους, τῇ δὲ κράσει τὸ
πλέον ἔχοντας ἐν τῷ ξηρῷ.
 
Συνεργοῦσι δʼ ἑκάστῳ τούτων σχηματισθέντες,
ὁ μὲν ἥλιος ἐπὶ τὸ μεγαλοπρεπέστερον καὶ εὐεκτικώτερον,
ἡ δὲ σελήνη, καὶ μάλισθʼ ὅταν τὴν ἀπόρροιαν
αὐτῆς ἐπέχωσι, καθʼ ὅλου μὲν ἐπὶ τὸ συμμετρώτερον
καὶ ἰσχνότερον καὶ τῇ κράσει ὑγρότερον, κατὰ μέρος
δʼ ἀναλόγως τῇ τῶν φωτισμῶν ἰδιότητι κατὰ τὴν ἐν
ἀρχῇ τῆς συντάξεως ἐκτεθειμένην κρᾶσιν.
Πάλιν δὲ καθʼ ὅλου ἑῷοι μὲν ὄντες καὶ φάσεις
ποιησάμενοι μεγαλοποιοῦσι τὰ σώματα, στηρίζοντες
δὲ τὸ πρῶτον ἰσχυρὰ καὶ εὔτονα, προηγούμενοι
 δὲ ἀσύμμετρα, τὸ δὲ δεύτερον στηρίζοντες ἀσθενέστερα,
δύνοντες δὲ ἄδοξα μὲν παντελῶς, οἰστικὰ δὲ
κακουχιῶν καὶ συνοχῶν.
Καὶ τῶν τόπων δὲ αὐτῶν πρὸς τοὺς σχηματισμοὺς
μάλιστα τῶν διατυπώσεων καὶ τὰς κράσεις,
ὡς ἔφαμεν, συνεργούντων, καθʼ ὅλου δὲ πάλιν
τὸ μὲν ἀπὸ ἐαρινῆς ἰσημερίας ἐπὶ θερινὴν τροπὴν
τεταρτημόριον ποιεῖ εὔχροας εὐμεγέθεις εὐέκτας
εὐοφθάλμους, τὸ πλέον ἔχοντας ἐν τῷ ὑγρῷ
 
καὶ θερμῷ· τὸ δʼ ἀπὸ θερινῆς τροπῆς μέχρι
μετοπωρινῆς ἰσημερίας μεσόχροας συμμέτρους
τοῖς μεγέθεσιν εὐέκτας μεγαλοφθάλμους δασεῖς
οὐλότριχας, τὸ πλέον ἔχοντας ἐν τῷ θερμῷ καὶ
ξηρῷ· τὸ δʼ ἀπὸ μετοπωρινῆς ἰσημερίας μέχρι
χειμερινῆς τροπῆς μελίχροας ἰσχνοὺς σπινώδεις
παθηνοὺς μεσότριχας εὐοφθάλμους, τὸ πλέον ἔχοντας
ἐν τῷ ξηρῷ καὶ ψυχρῷ. τὸ δʼ ἀπὸ χειμερινῆς
τροπῆς ἕως ἐαρινῆς ἰσημερίας μελανόχροας συμμέτρους
τοῖς μεγέθεσι τετανότριχας ὑποψίλους ὑπορρύθμους,
τὸ πλέον ἔχοντας ἐν τῷ ὑγρῷ καὶ ψυχρῷ.
Κατὰ μέρος δὲ τὰ μὲν ἀνθρωποειδῆ τῶν ζῳδίων
τῶν τε ἐν τῷ ζωδιακῷ καὶ τῶν ἐκτὸς εὔρυθμα καὶ
σύμμετρα τοῖς σχήμασι τὰ σώματα κατασκευάζει.
τὰ δʼ ἑτερόμορφα μετασχηματίζει πρὸς τὸ τῆς
ἰδίας μορφώσεως οἰκεῖον τὰς τοῦ σώματος συμμετρίας
 καὶ κατά τινα λόγον ἀφομοιοῖ τὰ οἰκεῖα
μέρη τοῖς ἑαυτῶν, ἤτοι ἐπὶ τὸ μεῖζον καὶ ἔλαττον ἢ
ἐπὶ τὸ ἰσχυρότερον καὶ ἀσθενέστερον ἢ ἐπὶ τὸ
εὐρυθμώτερον καὶ ἀρρυθμώτερον· ἐπὶ τὸ μεῖζον
μὲν ὡς λόγου ἕνεκεν ὁ Λέων καὶ ἡ Παρθένος καὶ ὁ
Τοξότης, ἐπὶ τὸ ἔλαττον δὲ ὡς οἱ Ἰχθῦς καὶ ὁ Καρκίνος
καὶ ὁ Αἰγόκερως. καὶ πάλιν ὡς τοῦ Κριοῦ
καὶ τοῦ Ταύρου καὶ τοῦ Λέοντος τὰ μὲν ἄνω καὶ
ἐμπρόσθια ἐπὶ τὸ εὐεκτικώτερον, τὰ δὲ κάτω καὶ
ὀπίσθια ἐπὶ τὸ ἀσθενέστερον· τὸ δʼ ἐναντίον ὡς τὸ
 
τοῦ Τοξότου καὶ τοῦ Σκορπίου καὶ τῶν Διδύμων
τὰ μὲν ἐμπρόσθια ἐπὶ τὸ ἰσχνότερον, τὰ δὲ ὀπίσθια
ἐπὶ τὸ εὐεκτικώτερον· ὁμοίως δὲ ὡς ἡ μὲν Παρθένος
καὶ αἱ Χηλαὶ καὶ ὁ Τοξότης ἐπὶ τὸ σύμμετρον
καὶ εὔρυθμον, ὁ δὲ Σκορπίος καὶ οἱ Ἰχθῦς καὶ ὁ
Ταῦρος ἐπὶ τὸ ἄρρυθμον καὶ ἀσύμμετρον, καὶ ἐπὶ
τῶν ἄλλων ὁμοίως. ἅπερ ἅπαντα συνεφορῶντας
καὶ συνεπικίρναντας προσήκει τὴν ἐκ τῆς κράσεως
συναγομένην ἰδιοτροπίαν περί τε τὰς μορφώσεις καὶ
τὰς κράσεις τῶν σωμάτων καταστοχάζεσθαι.

Περὶ σινῶν καὶ παθῶν σωματικῶν
Ἑπομένου δὲ τούτοις τοῦ περὶ τὰ σωματικὰ σίνη
τε καὶ πάθη λόγου, συνάψομεν αὐτοῖς κατὰ τὸ
ἑξῆς τὴν κατὰ τοῦτο τὸ εἶδος συνισταμένην ἐπίσκεψιν
ἔχουσαν οὕτως. καὶ ἐνταῦθα γὰρ πρὸς
μὲν τὴν καθʼ ὅλου διάληψιν ἀποβλέπειν δεῖ πρὸς
τὰ τοῦ ὁρίζοντος δύο κέντρα, τουτέστι τὸ ἀνατέλλον
 καὶ τὸ δύνον, μάλιστα δὲ πρός τε τὸ δύνον αὐτὸ
καὶ πρὸς τὸ προδύνον, ὅ ἐστιν ἀσύνδετον τῷ
ἀνατολικῷ κέντρῳ, καὶ παρατηρεῖν τοὺς κακωτικοὺς
τῶν ἀστέρων πῶς ἐσχηματισμένοι πρὸς
αὐτὰ τυγχάνουσιν. ἐὰν γὰρ πρὸς τὰς ἐπαναφερομένας
μοίρας τῶν εἰρημένων τόπων ὦσιν ἑστῶτες
 
ἤτοι σωματικῶς ἢ τετραγωνικῶς ἢ καὶ κατὰ διάμετρον,
ἤτοι ὁπότερος αὐτῶν ἢ καὶ ἀμφότεροι, σίνη
καὶ πάθη σωματικὰ περὶ τοὺς γεννωμένους ὑπονοητέον,
μάλιστα δʼ ἂν καὶ τῶν φωτῶν ἤτοι τὸ ἕτερον
ἢ καὶ ἀμφότερα κεκεντρωμένα καθʼ ὃν εἰρήκαμεν
τρόπον τυγχάνῃ ἢ ἅμα ἢ κατὰ διάμετρον. τότε
γὰρ οὐ μόνον ἐὰν ἐπαναφέρηταί τις τῶν κακοποιῶν,
ἀλλὰ κἂν προαναφέρηται τῶν φωτῶν, αὐτὸς κεκεντρωμένος,
ἱκανός ἐστι διαθεῖναί τι τῶν ἐκκειμένων
ὁποῖον ἂν οἵ τε τοῦ ὁρίζοντος τόποι καὶ οἱ τῶν
ζῳδίων ὑποφαίνωσι σίνος ἢ πάθος, καὶ αἱ τῶν
ἀστέρων φύσεις τῶν τε κακούντων καὶ τῶν κακουμένων
καὶ ἔτι τῶν συσχηματιζομένων αὐτοῖς. τά
τε γὰρ μέρη τῶν ζῳδίων ἑκάστου τὰ περιέχοντα
τὸ ἀδικούμενον μέρος τοῦ ὁρίζοντος δηλώσει τὸ
μέρος τοῦ σώματος περὶ ὃ ἔσται τὸ αἴτιον καὶ
πότερον σίνος ἢ πάθος ἢ καὶ ἀμφότερα τὸ δηλούμενον
μέρος ἐπιδέξασθαι δυνατόν, αἵ τε τῶν
ἀστέρων φύσεις τὰ εἴδη καὶ τὰς αἰτίας τῶν συμπτωμάτων
ποιοῦσιν, ἐπειδὴ τῶν κυριωτάτων τοῦ
 ἀνθρώπου μερῶν ὁ μὲν τοῦ Κρόνου κύριός ἐστιν
ἀκοῶν τε δεξιῶν καὶ σπληνὸς καὶ κύστεως καὶ
φλέγματος καὶ ὀστῶν· ὁ δὲ τοῦ Διὸς ἁφῆς τε καὶ
πνεύμονος καὶ ἀρτηριῶν καὶ σπέρματος· ὁ δὲ τοῦ
Ἄρεως ἀκοῶν εὐωνύμων καὶ νεφρῶν καὶ φλεβῶν
καὶ μορίων· ὁ δὲ ἥλιος ὁράσεως καὶ ἐγκεφάλου
καὶ καρδίας καὶ νεύρων καὶ τῶν δεξιῶν πάντων·
ὁ δὲ τῆς Ἀφροδίτης ὀσφρήσεώς τε καὶ ἥπατος καὶ
 
σαρκῶν ὁ δὲ τοῦ Ἑρμοῦ λόγου καὶ διανοίας καὶ
γλώσσης καὶ χολῆς καὶ ἕδρας· ἡ δὲ σελήνη
γεύσεώς τε καὶ καταπόσεως καὶ στομάχου καὶ
κοιλίας καὶ μήτρας καὶ τῶν εὐωνύμων πάντων.
Ἔστι δὲ τῶν καθʼ ὅλου καὶ τὰ σίνη μὲν ὡς ἐπὶ τὸ
πολὺ συμπίπτειν ἀνατολικῶν ὄντων τῶν τὸ αἴτιον
ποιούντων κακοποιῶν πάθη δὲ τοὐναντίον δυτικῶν
αὐτῶν ὑπαρχόντων ἐπειδήπερ καὶ διώρισται
τούτων ἑκάτερον τῷ τὸ μὲν σίνος ἅπαξ διατιθέναι
καὶ μὴ διατείνουσαν ἔχειν τὴν ἀλγηδόνα, τὸ δὲ
πάθος ἤτοι συνεχῶς ἢ ἐπιληπτικῶς τοῖς πάσχουσιν ἐπισκήπτειν.
Πρὸς δὲ τὴν κατὰ μέρος ἐπιβολὴν ἤδη τινὰ
παρατηρήσεως ἔτυχεν ἐξαιρέτου σινωτικά τε καὶ
παθητικὰ σχήματα, διὰ τῶν ὡς ἐπὶ πᾶν κατὰ
τὰς ὁμοιοσχήμονας θέσεις παρακολουθούντων συμπτωμάτων.
πηρώσεις γὰρ ὄψεως ἀποτελοῦνται
κατὰ μὲν τὸν ἕτερον τῶν ὀφθαλμῶν ὅταν τε ἡ
σελήνη καθʼ αὑτὴν ἐπὶ τῶν προειρημένων οὖσα
 κέντρων ἢ συνοδεύουσα ἢ πανσεληνιάζουσα τύχῃ,
καὶ ὅταν ἐφʼ ἑτέρου μὲν ᾖ πρὸς τὸν ἥλιον
σχήματος τῶν λόγον ἐχόντων, συνάπτῃ δέ τινι
τῶν νεφελοειδῶν ἐν τῷ ζωδιακῷ συστροφῶν, ὡς
τῷ νεφελίῳ τοῦ Καρκίνου καὶ τῇ Πλειάδι τοῦ
Ταύρου καὶ τῇ ἀκίδι τοῦ Τοξότου καὶ τῷ κέντρῳ
τοῦ Σκορπίου καὶ τοῖς περὶ τὸν Πλόκαμον μέρεσι
τοῦ Λέοντος ἢ τῇ καλπίδι τοῦ Ὑδροχόου· καὶ
 
ὅταν ὁ τοῦ Ἄρεως ἢ καὶ ὁ τοῦ Κρόνου ἐπικέντρῳ
οὔσῃ αὐτῇ καὶ ἀποκρουστικῇ ἀνατολικοὶ αὐτοὶ
ὄντες ἐπιφέρωνται ἢ πάλιν τοῦ ἡλίου αὐτοὶ ἐπίκεντροι
ὄντες προαναφέρωνται. ἐὰν δὲ ἀμφοτέροις
ἅμα τοῖς φωσὶν ἤτοι κατὰ τὸ αὐτὸ ζῴδιον ἢ καὶ
κατὰ διάμετρον, ὡς εἴπομεν, συσχηματισθῶσιν, ἑῷοι
μὲν τῷ ἡλίῳ ὄντες, τῇ δὲ σελήνῃ ἑσπέριοι, περὶ
ἀμφοτέρους τοὺς ὀφθαλμοὺς τὸ αἴτιον ποιήσουσιν.
ὁ μὲν γὰρ τοῦ Ἄρεως ἀπὸ πληγῆς ἢ κρούσματος
ἢ σιδήρου ἢ κατακαύματος ποιεῖ τὰς πηρώσεις,
μετὰ δὲ Ἑρμοῦ συσχηματισθεὶς ἐν παλαίστραις
καὶ γυμνασίοις ἢ κακουργῶν ἐφόδοις. ὁ δὲ τοῦ
Κρόνου δἰ ὑποχύσεων ἢ ψύξεων ἢ ἀπογλαυκώσεων
καὶ τῶν τοιούτων· πάλιν ἐὰν ὁ τῆς Ἀφροδίτης ἐπί
τινος ᾖ τῶν προειρημένων κέντρων, μάλιστα δὲ
ἐπὶ τοῦ δύνοντος, τῷ μὲν τοῦ Κρόνου συνὼν ἢ καὶ
συσχηματιζόμενος ἢ ἐνηλλαχὼς τοὺς τόπους, ὑπὸ
δὲ τοῦ Ἄρεως καθυπερτερούμενος ἢ διαμετρούμενος,
οἱ μὲν ἄνδρες ἄγονοι γίνονται, αἱ δὲ γυναῖκες
ἐκτρωσμοῖς ἢ ὠμοτοκίαις ἢ καὶ ἐμβρυοτομίαις
 περικυλίονται, μάλιστα δὲ ἐν Καρκίνῳ καὶ Παρθένῳ
καὶ Αἰγοκέρωτι. κἂν ἡ σελήνη ἀπ̓
ἀνατολῆς τῷ τοῦ Ἄρεως συνάπτῃ, ἐὰν δὲ καὶ
τῷ τοῦ Ἑρμοῦ κατὰ τὸ αὐτὸ συσχηματισθῇ
σὺν τῷ τοῦ Κρόνου, τοῦ τοῦ Ἄρεως πάλιν καθυπερτεροῦντος
ἢ διαμετροῦντος, εὐνοῦχοι ἢ ἑρμαφρόδιτοι
 
ἢ ἄτρωγλοι καὶ ἄτρητοι γίνονται. τούτων
δὲ οὕτως ἐχόντων, ἐπὰν καὶ ὁ ἥλιος συσχηματισθῇ,
τῶν μὲν φωτῶν καὶ τοῦ τῆς Ἀφροδίτης ἠρρενωμένων,
ἀποκρουστικῆς δὲ τῆς σελήνης οὔσης καὶ
τῶν κακοποιῶν ἐν ταῖς ἐπαναφερομέναις μοίραις
ἐπιφερομένων, οἱ μὲν ἄνδρες ἀπόκοποι ἢ τὰ μόρια
σεσινωμένοι γίνονται καὶ μάλιστα ἐν Κριῷ καὶ
Λέοντι καὶ Σκορπίῳ καὶ Αἰγόκερῳ καὶ Ὑδροχόῳ,
αἱ δὲ γυναῖκες ἄτοκοι καὶ στεῖραι. ἐνίοτε δὲ οὐδ̓
ἀσινεῖς ταῖς ὄψεσιν οἱ τοιοῦτοι διαμένουσιν, ἐμποδίζονται
δὲ τὴν γλῶτταν καὶ γίνονται τραυλοὶ
ἢ μογιλάλοι ὅσοι τὸν τοῦ Κρόνου καὶ τὸν τοῦ
Ἑρμοῦ συνόντας ἐπὶ τῶν εἰρημένων κέντρων
ἔχουσι τῷ ἡλίῳ, μάλιστα δʼ ἂν καὶ δυτικὸς ᾖ ὁ
τοῦ Ἑρμοῦ καὶ συσχηματίζωνται ἀμφότεροι τῇ
σελήνῃ· τούτοις δʼ ὁ τοῦ Ἄρεως παρατυχὼν λύειν
εἴωθεν ὡς ἐπὶ τὸ πολὺ τὸ τῆς γλώττης ἐμπόδιον
ἀφʼ οὗ ἂν ἡ σελήνη τὴν πρὸς αὐτὸν συνάντησιν
ποιήσηται. πάλιν ἐὰν ἤτοι τὰ φῶτα ἐπικέντροις
τοῖς κακοποιοῖς ἐπιφέρηται ἅμα ἢ κατὰ διάμετρον,
ἢ ἐὰν τοῖς φωσὶν οἱ κακοποιοί, καὶ μάλιστα τῆς
σελήνης ἐπὶ συνδέσμων ἢ ἐπὶ καμπίων οὔσης ἢ
 ἐπὶ τῶν ἐπαιτίων ζῳδίων, οἷον Κριοῦ, Ταύρου,
Καρκίνου, Σκορπίου, Αἰγόκερω, γίνονται λωβήσεις
τοῦ σώματος κυρτώσεων ἢ κυλλώσεων ἢ χωλώσεων
 
ἢ παραλύσεων, ἐὰν μὲν σὺν τοῖς φωσὶν ὦσιν οἱ
κακοποιοὶ ἀπὸ τῆς γενέσεως αὐτῆς, ἐὰν δὲ ἐν τοῖς
μεσουρανήμασι καθυπερτεροῦντες τὰ φῶτα ἢ διαμηκίζοντες
ἀλλήλους ὦσιν ἀπὸ κινδύνων μεγάλων,
ὡς τῶν ἀποκρημνισμῶν ἢ συμπτώσεων ἢ ληστηρίων
ἢ τετραπόδων· Ἄρεως μὲν ἐπικρατοῦντος, τῶν διὰ
πυρὸς ἢ τραυμάτων ἢ χολικῶν ἢ ληστηρίων·
Κρόνου δὲ τῶν διὰ συμπτώσεων ἢ ναυαγίων ἢ σπασμῶν.
Ὡς ἐπὶ τὸ πολὺ δὲ γίνεται σίνη καὶ περὶ τὰ
τροπικὰ καὶ ἰσημερινὰ σημεῖα τῆς σελήνης οὔσης,
μάλιστα δὲ περὶ μὲν τὸ ἐαρινὸν τὰ δἰ ἀλφῶν.
περὶ δὲ τὸ θερινὸν τὰ διὰ λειχήνων· περὶ δὲ τὸ
μετοπωρινὸν τὰ διὰ λεπρῶν· περὶ δὲ τὸ χειμερινὸν
τὰ διὰ φακῶν καὶ τῶν ὁμοίων. πάθη δὲ συμβαίνειν
εἴωθεν ὅταν ἐπὶ τῶν προκειμένων στάσεων οἱ κακοποιοὶ
συσχηματισθῶσι, κατὰ τὸ ἐναντίον μέντοι,
τουτέστιν ἑσπέριοι μὲν τῷ ἡλιῷ, τῇ δὲ σελήνῃ ἑῷοι.
καθʼ ὅλου γὰρ ὁ μὲν τοὑ Κρόνου ψυχροκοιλίους ποιεῖ
καὶ πολυφλεγμάτους καὶ ῥευματώδεις, κατίσχνους
τε καὶ ἀσθενικοὺς καὶ ἰκτερικοὺς καὶ δυσεντερικοὺς
καὶ βηχικοὺς καὶ ἀναφορικοὺς καὶ κωλικοὺς καὶ
ἐλεφαντιῶντας· τὰς δὲ γυναῖκας ἔτι καὶ ὑστερικάς.
 ὁ δὲ τοῦ Ἄρεως αἱμαπτοϊκοὺς μελαγχολικοὺς
πνευμονικοὺς ψωριῶντας· ἔτι δὲ τοὺς διὰ τομῶν ἢ
καύσεων κρυπτῶν τόπων συνεχῶς ἐνοχλουμένους
συρίγγων ἕνεκεν ἢ αἱμορροϊδῶν ἢ κονδυλωμάτων
 
ἢ καὶ τῶν πυρωδῶν ἑλκώσεων ἢ νομῶν· τὰς δὲ
γυναῖκας ἔτι καὶ ἐκτρωσμοῖς ἢ ἐμβρυοτομίαις
ἢ ἀναβρώσεσιν εἴωθε περικυλίειν. ἰδίως δὲ καὶ
παρὰ τὰς προειρημένας τῶν συσχηματιζομένων
ἀστέρων φύσεις πρὸς τὰ μέρη τοῦ σώματος τὰ
ἰδιώματα ποιοῦσι τῶν παθῶν.
Συνεργεῖ δʼ αὐτοῖς μάλιστα πρὸς τὰς ἐπιτάσεις
τῶν φαύλων ὁ τοῦ Ἑρμοῦ ἀστήρ, τῷ μὲν τοῦ
Κρόνου πρὸς τὸ ψυχρὸν συνοικειούμενος καὶ μᾶλλον
ἐν κινήσει συνεχεῖ ποιῶν τοὺς ῥευματισμοὺς καὶ
τὰς τῶν ὑγρῶν ὀχλήσεις, ἐξαιρέτως δὲ τῶν περὶ
θώρακα καὶ φάρυγγα καὶ στόμαχον· τῷ δὲ τοῦ
Ἄρεως πρὸς τὸ ξηραντικώτερον συνεπισχύων, ὡς
ἐπί τε τῶν ἑλκωδῶν πτιλώσεων καὶ ἐσχαρῶν καὶ
ἀποστημάτων καὶ ἐρυσιπελάτων καὶ λειχήνων
ἀγρίων καὶ μελαίνης χολῆς ἢ μανίας ἢ νόσου
ἱερᾶς ἢ τῶν τοιούτων.
Καὶ παρὰ τὰς τῶν ζῳδίων ἐναλλαγὰς τῶν τοὺς
προειρημένους ἐπὶ τῶν δύο κέντρων συσχηματισμοὺς
περιεχόντων γίνονταί τινες ποιότητες παθῶν.
ἰδίως γὰρ ὁ μὲν Καρκίνος καὶ ὁ Αἰγόκερως καὶ οἱ
Ἰχθῦς καὶ ὅλως τὰ χερσαῖα καὶ τὰ ἰχθυϊκὰ ζῴδια
 τὰ διὰ τῶν νομῶν πάθη ποιεῖ καὶ λειχήνων ἢ
λεπίδων ἢ χοιράδων ἢ συρίγγων ἢ ἐλεφαντιάσεων
καὶ τῶν τοιούτων. ὁ δὲ Τοξότης καὶ οἱ Δίδυμοι
 
τὰ διὰ πτωματισμῶν ἢ ἐπιλήψεων· καὶ ἐν ταῖς
ἐσχάταις δὲ μοίραις παρατυγχάνοντες οἱ ἀστέρες
τῶν δωδεκατημορίων περὶ τὰ ἄκρα μάλιστα τὰ
πάθη καὶ τὰ σίνη ποιοῦσι διὰ λωβήσεων ἢ ῥευματισμῶν,
ἀφʼ ὧν καὶ ἐλεφαντιάσεις τε καὶ ὡς ἐπὶ
πᾶν χειράγραι καὶ ποδάγραι συμβαίνουσι. τούτων
δὲ οὕτως ἐχόντων, ἐὰν μὲν μηδεὶς τῶν ἀγαθοποιῶν
συσχηματίζηται τοῖς τὰ αἴτια ποιοῦσι κακοποιοῖς
ἢ τοῖς κεκεντρωμένοις φωσίν, ἀνίατα καὶ ἐπαχθῆ τά
τε σίνη καὶ τὰ πάθη γενήσεται· ὡσαύτως δὲ κἂν
συσχηματίζωνται μέν, καθυπερτερῶνται δὲ ὑπὸ τῶν
κακοποιῶν ἐν δυνάμει ὄντων. ἐὰν δὲ καὶ αὐτοὶ
κατὰ κυρίων ὄντες σχημάτων καθυπερτερῶσι τοὺς
τὸ αἴτιον ἐμποιοῦντας κακοποιούς, τότε τὰ σίνη
εὐσχήμονα καὶ οὐκ ἐπονείδιστα γίνεται καὶ τὰ πάθη
μέτρια καὶ εὐπαρηγόρητα, ἔσθʼ ὅτε δὲ καὶ εὐαπάλλακτα,
ἀνατολικῶν ὄντων τῶν ἀγαθοποιῶν. ὁ μὲν
γὰρ τοῦ Διὸς βοηθείαις ἀνθρωπίναις διὰ πλούτων
ἢ ἀξιωμάτων τά τε σίνη κρύπτειν εἴωθε καὶ τὰ
πάθη παρηγορεῖν· σὺν δὲ τῷ τοῦ Ἑρμοῦ καὶ φαρμακείαις
ἢ ἰατρῶν ἀγαθῶν ἐπικουρίαις. ὁ δὲ τῆς
Ἀφροδίτης διὰ προφάσεως θεῶν καὶ χρησμῶν τὰ
 μὲν σίνη τρόπον τινὰ εὔμορφα καὶ ἐπιχαρῆ κατασκευάζει,
τὰ δὲ πάθη ταῖς ἀπὸ θεῶν ἰατρείαις
εὐπαρηγόρητα· τοῦ μέντοι Κρόνου προσόντος μετὰ
παραδειγματισμῶν καὶ ἐξαγοριῶν καὶ τῶν τοιούτων·
 
τοῦ δὲ τοῦ Ἑρμοῦ μετʼ ἐπικουρίας καὶ
πορισμοῦ τινος δἰ αὐτῶν τῶν σινῶν ἢ καὶ παθῶν
τοῖς ἔχουσι περιγινομένου.

Περὶ ποιότητος ψυχῆς
Περὶ μὲν οὖν τῶν σωματικῶν συμπτωμάτων ὁ
τύπος τῆς ἐπισκέψεως τοιοῦτος ἄν τις εἴη. τῶν
δὲ ψυχικῶν ποιοτήτων αἱ μὲν περὶ τὸ λογικὸν καὶ
νοερὸν μέρος καταλαμβάνονται διὰ τῆς κατὰ τὸν
τοῦ Ἑρμοῦ ἀστέρα θεωρουμένης ἑκάστοτε περιστάσεως·
αἱ δὲ περὶ τὸ αἰσθητικὸν καὶ ἄλογον ἀπὸ
τοῦ σωματωδεστέρου τῶν φωτῶν, τουτέστι τῆς
σελήνης, καὶ τῶν πρὸς τὰς ἀπορροίας ἢ καὶ
τὰς συναφὰς αὐτῆς συνεσχηματισμένων ἀστέρων.
πολυτροπωτάτου δʼ ὄντος τοῦ κατὰ τὰς ψυχικὰς
ὁρμὰς εἴδους εἰκότως ἂν καὶ τὴν τοιαύτην ἐπίσκεψιν
οὐχ ἁπλῶς οὐδʼ ὡς ἔτυχε ποιοίμεθα, διὰ πλειόνων
δὲ καὶ ποικίλων παρατηρήσεων. καὶ γὰρ αἱ τῶν
ζῳδίων τῶν περιεχόντων τόν τε τοῦ Ἑρμοῦ καὶ
τὴν σελήνην ἢ τοὺς τὴν ἐπικράτησιν αὐτῶν εἰληφότας
ἀστέρας διαφοραὶ πολὺ δύνανται συμβάλλεσθαι
πρὸς τὰ τῶν ψυχικῶν ἰδιώματα, καὶ οἱ τῶν λόγον
ἐχόντων πρὸς τὸ προκείμενον εἶδος ἀστέρων σχηματισμοὶ
 πρὸς ἥλιόν τε καὶ τὰ κέντρα, καὶ ἔτι τὸ
 
κατʼ αὐτὴν τὴν ἑκάστου τῶν ἀστέρων φύσιν πρὸς
τὰς ψυχικὰς κινήσεις ἰδιότροπον.
Τῶν μὲν οὖν ζῳδίων καθʼ ὅλου τὰ μὲν τροπικὰ
δημοτικωτέρας ποιεῖ τὰς ψυχὰς ὀχλικῶν τε καὶ
πολιτικῶν πραγμάτων ἐπιθυμητικάς, ἔτι δὲ φιλοδόξους
καὶ θεοπροσπλόκους εὐφυεῖς τε καὶ εὐκινήτους,
ζητητικάς τε καὶ εὑρετικάς, εὐεικάστους καὶ
ἀστρολογικὰς καὶ μαντικάς· τὰ δὲ δίσωμα
ποικίλας, εὐμεταβόλους, δυσκαταλήπτους, κούφας,
εὐμεταθέτους, διπλᾶς, ἐρωτικάς, πολυτρόπους, φιλομούσους,
ῥαθύμους, εὐπορίστους, μεταμελητικάς·
τὰ δὲ στερεὰ δικαίας, ἀκολακεύτους, ἐπιμόνους,
βεβαίας, συνετάς, ὑπομονητικάς, φιλοπόνους,
σκληράς, ἐγκρατεῖς, μνησικάκους, ἐκβιβαστικάς,
ἐριστικάς, φιλοτίμους, στασιώδεις, πλεονεκτικάς,
ἀποκρότους, ἀμεταθέτους.
Τῶν δὲ σχηματισμῶν αἱ μὲν ἀνατολικαὶ καὶ
ὡροσκοπίαι καὶ μάλιστα αἱ ἰδιοπροσωπίαι ἐλευθερίους
καὶ ἁπλᾶς καὶ αὐθάδεις καὶ ἰσχυρὰς καὶ εὐφυεῖς
καὶ ὀξείας καὶ ἀπαρακαλύπτους τὰς ψυχὰς ἀπεργάζονται·
οἱ δὲ ἑῷοι στηριγμοὶ καὶ αἱ μεσουρανήσεις
ἐπιλογιστικάς, ἐπιμόνους, μνημονευτικάς, βεβαίας,
συνετάς, μεγαλόφρονας, ἀποτελεστικὰς ὧν βούλονται,
ἀτρέπτους, ῥωμαλέας, ὠμάς, ἀνεξαπατήτους,
κριτικάς, ἐμπράκτους, κολαστικάς, ἐπιστημονικάς·
 αἱ δὲ προηγήσεις καὶ αἱ δύσεις εὐμεταθέτους,
 
ἀβεβαίους, ἀσθενεῖς, ἀφερεπόνους, ἐμπαθεῖς, ταπεινάς,
δειλάς, ἀμφιβόλους, θρασυδείλους, ἀμβλείας,
βλακώδεις, δυσκινήτους· οἱ δὲ ἑσπέριοι στηριγμοὶ
καὶ αἱ ὑπὸ γῆν μεσουρανήσεις, ἔτι δὲ καὶ ἐφ̓
Ἑρμοῦ καὶ Ἀφροδίτης ἡμέρας μὲν αἱ ἑσπέριαι
δύσεις, νυκτὸς δὲ αἱ ἑῷοι, εὐφυεῖς μὲν καὶ φρενήρεις,
οὐκ ἄγαν δὲ μνημονικὰς οὐδʼ ἐπιμόχθους
καὶ φιλοπόνους, διερευνητικὰς δὲ τῶν ἀποκρύφων
καὶ ζητητικὰς τῶν ἀθεωρήτων, οἷον μαγικάς, μυστηριακάς,
μετεωρολογικάς, ὀργανικάς, μηχανικάς,
θαυματοποιούς, ἀστρολογικάς, φιλοσόφους, οἰωνοσκοπικάς,
ὀνειροκριτικὰς καὶ τὰς ὁμοίας.
Πρὸς τούτοις δὲ ἐν ἰδίοις μὲν ἢ καὶ οἰκείοις
ὄντες τόποις καὶ αἱρήσεσιν οἱ τὴν κυρίαν ἔχοντες
τῶν ψυχικῶν, καθʼ ὃν ἐν ἀρχῇ διωρισάμεθα τρόπον,
προφανῆ καὶ ἀπαραπόδιστα καὶ αὐθέκαστα καὶ
ἐπιτευκτικὰ ποιοῦσι τὰ ἰδιώματα, καὶ μάλισθʼ ὅταν
οἱ αὐτοὶ τῶν δύο τόπων ἐπικρατήσωσιν ἅμα, τουτέστι
τῷ μὲν τοῦ Ἑρμοῦ ὁπωσδήποτε τυγχάνωσι
συνεσχηματισμένοι, τὴν δὲ τῆς σελήνης ἀπόρροιαν ἢ
καὶ συναφὴν ἐπέχοντες· μὴ οὕτω δὲ διακείμενοι ἀλλ̓
ἐν ἀνοικείοις ὄντες τόποις, τὰ μὲν τῆς ἑαυτῶν φύσεως
οἰκεῖα πρὸς τὴν ψυχικὴν ἐνέργειαν ἀνεπίφαντα καὶ
ἀμαυρὰ καὶ ἀτελείωτα καὶ ἀπρόκοπα καθιστᾶσι.
 τὰ δὲ τῆς τῶν ἐπικρατησάντων ἢ καθυπερτερησάντων
 
ἰσχυρά τε καὶ ἐπιβλαβῆ τῶν ὑποκειμένων, ὡς
ὅταν οἵ τε διὰ κακοποιῶν οἰκείωσιν ἄδικοι καὶ
πονηροί, κρατούντων μὲν αὐτῶν, εὐπροχώρητον ἢ
καὶ ἀνεμποδίστον καὶ ἀκίνδυνον καὶ ἐπίδοξον ἔχουσι
τὴν πρὸς τὸ κακῶς ἀλλήλους ποιεῖν ὁρμήν· κρατουμένων
δὲ ὑπὸ τῆς ἐναντίας αἱρέσεως, κατάφοροι καὶ
ἀνεπίτευκτοι καὶ εὐτιμώρητοι γίνονται. οἱ δʼ αὖ
πάλιν διὰ τὴν τῶν ἀγαθοποιούντων πρὸς τοὺς εἰρημένους
ὅρους συνοικείωσιν ἀγαθοὶ καὶ δίκαιοι,
ἀκαθυπερτερήτων μὲν ὄντων, αὐτοί τε χαίρουσι καὶ
εὐφημοῦνται ἐπὶ ταῖς τῶν ἄλλων εὐποιΐαις καὶ ὑπὸ
μηδενὸς ἀδικούμενοι ἀλλʼ ὀνησιφόρον ἔχοντες τὴν
δικαιοσύνην διατελοῦσι· κρατουμένων δὲ ὑπὸ τῶν
ἐναντίων ἀνάπαλιν, δἰ αὐτὸ τὸ πρᾶον καὶ φιλάνθρωπον
καὶ ἐλεητικὸν καὶ εὐκαταφρόνητοί τε καὶ
ἐπίμεμπτοι ἢ καὶ ὑπὸ τῶν πλείστων εὐαδίκητοι τυγχάνουσιν.
Ὁ μὲν οὖν καθʼ ὅλου τρόπος τῆς ἠθικῆς
ἐπισκέψεως τοιοῦτός τις ἂν εἴη· τὰς δὲ κατὰ
μέρος ἀπʼ αὐτῆς τῆς τῶν ἀστέρων φύσεως κατὰ
τὴν τοιαύτην κυρίαν ἀποτελουμένας ἰδιοτροπίας
ἑξῆς κατὰ τὸ κεφαλαιῶδες ἐπεξελευσόμεθα μέχρι
τῆς καθʼ ὁλοσχέρειαν θεωρουμένης συγκράσεως.
Ὁ μὲν οὖν τοῦ Κρόνου ἀστὴρ μόνος τὴν οἰκοδεσποτίαν
τῆς ψυχῆς λαβὼν καὶ αὐθεντήσας τοῦ τε Ἑρμοῦ
 
 καὶ τῆς σελήνης, ἐὰν μὲν ἐνδόξως ἔχῃ πρός τε τὸ κοσμικὸν
καὶ τὰ κέντρα, ποιεῖ φιλοσωμάτους, ἰσχυρογνώμονας,
βαθύφρονας, αὐστηρούς, μονογνώμονας,
ἐπιμόχθους, ἐπιτακτικούς, κολαστικούς, περιουσιαστικούς,
φιλοχρημάτους, βιαίους, θησαυριστικούς,
φθονερούς. ἐναντίως δὲ καὶ ἀδόξως κείμενος
ῥυπαρούς, μικρολόγους, μικροψύχους, ἀδιαφόρους,
κακογνώμονας, βασκάνους, δειλούς, ἀνακεχωρηκότας,
κακολόγους, φιλερήμους, φιλοθρήνους,
ἀναιδεῖς, δεισιδαίμονας, φιλομόχθους, ἀστόργους,
ἐπιβουλευτικοὺς τῶν οἰκείων, ἀνευφράντους, μισοσωμάτους.
Τῷ δὲ τοῦ Διὸς κατὰ τὸν ἐκκείμενον τρόπον
συνοικειωθεὶς ἐπὶ μὲν ἐνδόξων πάλιν διαθέσεων ποιεῖ
ἀγαθούς, τιμητικοὺς τῶν πρεσβυτέρων, καθεστῶτας,
καλογνώμονας, ἐπικούρους, κριτικούς, φιλοκτήμονας,
μεγαλοψύχους, μεταδοτικούς, εὐπροαιρέτους,
φιλοικείους, πράους, συνετούς, ἀνεκτικούς, ἐμφιλοσόφους·
ἐπὶ δὲ τῶν ἐναντίων ἀπειροκάλους,
μανιώδεις, ψοφοδεεῖς, δεισιδαίμονας, ἱεροφοιτῶντας,
 
ἐξαγορευτάς, ὑπόπτους, μισοτέκνους, ἀφίλους,
ἐνδομύχους, ἀκρίτους, ἀπίστους, μωροκάκους,
ἰώδεις, ὑποκριτικούς, ἀδρανεῖς, ἀφιλοτίμους, μεταμελητικούς,
αὐστηρούς, δυσεντεύκτους, δυσπροσίτους,
εὐλαβητικούς, εὐήθεις δʼ ὁμοίως καὶ ἀνεξικάκους.
Τῷ δὲ τοῦ Ἄρεως συνοικειωθεὶς ἐπὶ μὲν ἐνδόξων
 διαθέσεων ποιεῖ ἀδιαφόρους, ἐπιπόνους, παρρησιαστικούς,
ὀχληρούς, θρασυδείλους, αὐστηροπράξους,
ἀνελεήμονας, καταφρονητικούς, τραχεῖς, πολεμικούς,
ῥιψοκινδύνους, φιλοθορύβους, δολίους, ἐνεδρευτάς,
δυσμηνίτας, ἀδήκτους, ὀχλοκόπους,
τυραννικούς, πλεονέκτας, μισοπολίτας, φιλέριδας,
μνησικάκους, βαθυπονήρους, δράστας, ἀνυποίστους,
σοβαρούς, φορτικούς, καυχηματίας, κακωτάς,
ἀδίκους ἀκαταφρονήτους, μισανθρώπους, ἀτρέπτους,
ἀμεταθέτους, πολυπράγμονας, εὐαναστρόφους
μέντοι καὶ πρακτικοὺς καὶ ἀκαταγωνίστους καὶ
ὅλως ἐπιτευκτικούς. ἐπὶ δὲ τῶν ἐναντίων ἅρπαγας,
ληστάς, νοθευτάς, κακοπαθεῖς, αἰσχροκερδεῖς,
ἀθέους, ἀστόργους, ὑβριστάς, ἐπιβουλευτικούς,
κλέπτας, ἐπιόρκους, μιαιφόνους, ἀθεμιτοφάγους,
κακουργούς, ἀνδροφόνους, φαρμακευτάς, ἱεροσύλους,
ἀσεβεῖς, τυμβορύχους καὶ ὅλως παγκάκους.
 
Τῷ δὲ τῆς Ἀφροδίτης συνοικειωθεὶς ἐπὶ μὲν ἐνδόξων
διαθέσεων ποιεῖ μισογυναίους, φιλαρχαίους,
φιλερήμους, ἀηδεῖς πρὸς τὰς ἐντεύξεις, ἀφιλοτίμους,
μισοκάλους, φθονερούς, αὐστηροὺς πρὸς
συνουσίας, ἀσυμπεριφόρους, μονογνώμονας, φοιβαστικούς,
θρησκευτάς, μυστηρίων καὶ τελετῶν
ἐπιθυμητάς, ἱεροποιούς, ἐνθεαστικούς, θεοπροσπλόκους,
σεμνοὺς δὲ καὶ εὐεντρέπτους, αἰδήμονας,
 ἐμφιλοσόφους, πιστοὺς πρὸς συμβιώσεις, ἐγκρατεῖς,
ἐπιλογιστικούς, εὐλαβεῖς, ἀγανακτητάς τε καὶ πρὸς
τὰς τῶν γυναικῶν ὑποψίας ζηλοτύπους· ἐπὶ δὲ
τῶν ἐναντίων λάγνους, ἀσελγεῖς, αἰσχροποιούς,
ἀδιαφόρους καὶ ἀκαθάρτους πρὸς τὰς συνουσίας,
ἀνάγνους, ἐπιβουλευτικοὺς θηλυκῶν προσώπων καὶ
μάλιστα τῶν οἰκειοτάτων, σαθρούς, παμψόγους,
καταφερεῖς, μισοκάλους, μωμητικούς, κακολόγους,
μεθύσους, λατρευτικούς, ὑπονοθευτάς, ἀθεμίτους
πρὸς τὰς συνελεύσεις, διατιθέντας καὶ διατιθεμένους,
οὐ μόνον πρὸς τὰ κατὰ φύσιν ἀλλὰ καὶ τὰ παρὰ
φύσιν πρεσβυτέρων καὶ ἀτίμων καὶ παρανόμων καὶ
θηριωδῶν μίξεων ἐπιθυμητάς, ἀσεβεῖς, θεῶν καταφρονητικούς,
μυστηρίων καὶ ἱερῶν διασυρτικούς,
πάμπαν ἀπίστους, διαβολικούς, φαρμακούς, παντοποιούς.
Τῷ δὲ τοῦ Ἑρμοῦ συνοικειωθεὶς ἐπὶ μὲν ἐνδόξων
διαθέσεων ποιεῖ περιέργους, φιλοπεύστας, νομίμων
 
ζητητικούς, φιλιάτρους, μυστικούς, μετόχους ἀποκρύφων
καὶ ἀπορρήτων, τερατουργούς, παραλογιστάς,
ἐφημεροβίους, ἐντρεχεῖς, διοικητικοὺς πραγμάτων
καὶ ἀγχίφρονας, περιπίκρους καὶ ἀκριβεῖς,
νήπτας, φιλόφρονας, φιλοπράκτους, ἐπιτευκτικούς·
ἐπὶ δὲ τῶν ἐναντίων ληρώδεις, μνησικάκους, νηλεεῖς
 ταῖς ψυχαῖς ἐπιμόχθους, μισοϊδίους, φιλοβασάνους,
ἀνευφράντους, νυκτερέμβους, ἐνεδρευτάς, προδότας,
ἀσυμπαθεῖς, κλέπτας, μαγικούς, φαρμακευτάς,
πλαστογράφους, ῥᾳδιουργούς, ἀποτευκτικοὺς καὶ εὐεκπτώτους.
Ὁ δὲ τοῦ Διὸς ἀστὴρ μόνος τὴν οἰκοδεσποτίαν
τῆς ψυχῆς λαβὼν ἐπὶ μὲν ἐνδόξων διαθέσεων ποιεῖ
μεγαλοψύχους, χαριστικούς, θεοσεβεῖς, τιμητικούς,
ἀπολαυστικούς, φιλανθρώπους, μεγαλοπρεπεῖς, ἐλευθέρους,
δικαίους, μεγαλόφρονας, σεμνούς, ἰδιοπράγμονας,
ἐλεήμονας, φιλολόγους, εὐεργετικούς, φιλοστόργους,
ἡγεμονικούς· ἐπὶ δὲ τῆς ἐναντίας διαθέσεως
τυγχάνων τὰς ὁμοίας μὲν φαντασίας περιποιεῖ
ταῖς ψυχαῖς, ἐπὶ τὸ ταπεινότερον μέντοι καὶ
ἀνεπιφαντότερον καὶ ἀκριτωτέρον· οἷον ἀντὶ μὲν
μεγαλοψυχίας ἀσωτίαν, ἀντὶ δὲ θεοσεβείας δεισιδαιμονίαν,
 
ἀντὶ δὲ αἰδοῦς δειλίαν, ἀντὶ δὲ σεμνότητος
οἴησιν, ἀντὶ δὲ φιλανθρωπίας εὐήθειαν, ἀντὶ δὲ
φιλοκαλίας φιληδονίαν, ἀντὶ δὲ μεγαλοφροσύνης
βλακείαν, ἀντὶ δὲ ἐλευθεριότητος ἀδιαφορίαν, καὶ
ὅσα τούτοις παραπλήσια.
Τῷ δὲ τοῦ Ἄρεως συνοικειωθεὶς ἐπὶ μὲν ἐνδόξων
διαθέσεων ποιεῖ τραχεῖς, μαχίμους, στρατηγικούς,
διοικητικούς, κεκινημένους, ἀνυποτάκτους, θερμούς,
παραβόλους, πρακτικούς, παρρησιαστικούς, ἐλεγκτικούς,
 ἀνυστικούς, φιλονείκους, ἀρχικούς, εὐεπιβούλους,
ἐπιεικεῖς, ἐπάνδρους, νικητικούς, μεγαλοψύχους
δὲ καὶ φιλοτίμους καὶ θυμικοὺς καὶ κριτικοὺς
καὶ ἐπιτευκτικούς· ἐπὶ δὲ τῶν ἐναντίων ὑβριστάς,
ἀδιαφόρους, ὠμούς, ἀνεξιλάστους, στασιαστάς, ἐριστικούς,
μονοτόνους, διαβόλους, οἰηματίας, πλεονέκτας,
ἅρπαγας, ταχυμεταβόλους, κούφους, μεταμελητικούς,
ἀστάτους, προπετεῖς, ἀπίστους, ἀκρίτους,
ἀγνώμονας, ἐκστατικούς, ἐμπράκτους, μεμψιμοίρους,
ἀσώτους, ληρώδεις καὶ ὅλως ἀνωμάλους καὶ παρακεκινημένους.
Τῷ δὲ τῆς Ἀφροδίτης συνοικειωθεὶς ἐπὶ μὲν ἐνδόξων
διαθέσεων ποιεῖ καθαρίους, ἀπολαυστικούς,
φιλοκάλους, φιλοτέκνους, φιλοθεώρους, φιλομούσους,
ᾠδικούς, φιλοτρόφους, εὐήθεις, εὐεργετικούς,
 
ἐλεητικούς, ἀκάκους, φιλοθέους, ἀσκητάς, φιλαγωνιστάς,
φρονίμους, φιλητικούς, ἐπαφροδίτους ἐν
τῷ σεμνῷ, λαμπροψύχους, εὐγνώμονας, μεταδοτικούς,
φιλογραμμάτους, κριτικούς, συμμέτρους
καὶ εὐσχήμονας πρὸς τὰ ἀφροδίσια, φιλοικείους, εὐσεβεῖς,
φιλοδικαίους, φιλοτίμους, φιλοδόξους καὶ ὅλως
καλούς τε καὶ ἀγαθούς· ἐπὶ δὲ τῶν ἐναντίων τρυφητάς,
ἡδυβίους, θηλυψύχους, ὀρχηστικούς, γυναικοθύμους,
δαπανηρούς, κακογυναίους, ἐρωτικούς,
λάγνους, καταφερεῖς, λοιδόρους, μοιχούς, φιλοκόσμους,
 ὑπομαλάκους, ῥαθύμους, ἀσώτους, ἐπιμώμους,
ἐμπαθεῖς, καλλωπιστάς, γυναικονοήμονας,
ἱερῶν ἐγκατόχους, προαγωγικούς, μυστηριακούς,
πιστοὺς μέντοι καὶ ἀπονήρους καὶ ἐπιχαρίτους καὶ
εὐπροσίτους καὶ εὐδιαγώγους καὶ πρὸς τὰς συμφορὰς ἐλευθεριωτέρους.
Τῷ δὲ τοῦ Ἑρμοῦ συνοικειωθεὶς ἐπὶ μὲν ἐνδόξων
διαθέσεων ποιεῖ πολυγραμμάτους, φιλολόγους,
γεωμέτρας, μαθηματικούς, ποιητικούς, δημηγορικούς,
εὐφυεῖς, σωφρονικούς, ἀγαθόφρονας, καλοσυμβούλους,
πολιτικούς, εὐεργετικούς, ἐπιτροπικούς,
 
χρηστοήθεις, φιλοδώρους, φιλόχλους, εὐεπηβόλους,
ἐπιτευκτικούς, ἡγεμονικούς, εὐσεβεῖς, φιλοθέους,
εὐχρηματίστους, φιλοστόργους, φιλοικείους, εὐπαιδεύτους,
ἐμφιλοσόφους, ἀξιωματικούς· ἐπὶ δὲ τῶν
ἐναντίων εὐήθεις, ληρώδεις, σφαλλομένους, εὐκαταφρονήτους,
ἐνθουσιαστικούς, θεοπροσπλόκους, φληνάφους,
ὑποπίκρους, προσποιησισόφους, ἀνοήτους,
ἀλαζονικούς, ἐπιτηδευτάς, μαγευτικούς, ὑποκεκινημένους,
πολυΐστορας δὲ καὶ μνημονικοὺς καὶ διδασκαλικοὺς
καὶ καθαρίους ταῖς ἐπιθυμίαις.
Ὁ δὲ τοῦ Ἄρεως ἀστὴρ μόνος τὴν οἰκοδεσποτίαν
τῆς ψυχῆς λαβὼν ἐπὶ μὲν ἐνδόξου διαθέσεως ποιεῖ
γενναίους, ἀρχικούς, θυμικούς, φιλόπλους, πολυτρόπους,
σθεναρούς, παραβόλους, ῥιψοκινδύνους, ἀνυποτάκτους,
ἀδιαφόρους, μονοτόνους, ὀξεῖς, αὐθάδεις,
καταφρονητικούς, τυραννικούς, δράστας, ὀργίλους,
ἡγεμονικούς· ἐπὶ δὲ τῆς ἐναντίας ὠμούς, ὑβριστάς,
 φιλαίμους, φιλοθορύβους, δαπάνους, κραυγαστάς,
πλήκτας, προπετεῖς, μεθύσους, ἅρπαγας, κακούργους,
ἀνελεήμονας, τεταραγμένους, μανιώδεις, μισοικείους, ἀθέους.
Τῷ δὲ τῆς Ἀφροδίτης συνοικειωθεὶς ἐπὶ μὲν
ἐνδόξων διαθέσεων ποιεῖ ἐπιχάριτας, εὐδιαγώγους,
φιλεταίρους, ἡδυβίους, εὐφροσύνους, παιγνιώδεις,
 
ἀφελεῖς, εὐρύθμους, φιλορχηστάς, ἐρωτικούς, φιλοτέχνους,
μιμητικούς, ἀπολαυστικούς, διασκευαστάς,
ἐπάνδρους καὶ εὐκαταφόρους μὲν πρὸς τὰς ἀφροδισιακὰς
ἁμαρτίας, ἐπιτευκτικοὺς δὲ καὶ εὐπεριστόλους
καὶ νουνεχεῖς καὶ δυσελέγκτους καὶ διακριτικούς,
ἔτι δὲ νέων ἐπιθυμητικοὺς ἀρρένων τε καὶ θηλειῶν,
δαπανηρούς τε καὶ ὀξυθύμους καὶ ζηλοτύπους· ἐπὶ
δὲ τῶν ἐναντίων ῥιψοφθάλμους, λάγνους, καταφερεῖς,
ἀδιαφόρους, διασύρτας, μοιχικούς, ὑβριστάς, ψεύστας,
δολοπλόκους, ὑπονοθευτὰς οἰκείων τε καὶ ἀλλοτρίων,
ὀξεῖς ἅμα καὶ προσκορεῖς πρὸς τὰς ἐπιθυμίας,
διαφθορέας γυναικῶν καὶ παρθένων, παραβόλους,
θερμούς, ἀτάκτους, ἐνεδρευτάς, ἐπιόρκους, εὐεμπτώτους
τε καὶ φρενοβλαβεῖς, ἐνίοτε δὲ καὶ ἀσώτους,
φιλοκόσμους καὶ θρασεῖς καὶ διατιθεμένους
καὶ ἀσελγαίνοντας.
Τῷ δὲ τοῦ Ἑρμοῦ συνοικειωθεὶς ἐπὶ μὲν ἐνδόξων
διαθέσεων ποιεῖ στρατηγικούς, δεινούς, δράστας,
 εὐκινήτους, ἀκαταφρονήτους, πολυτρόπους, εὑρετικούς,
σοφιστάς, ἐπιπόνους, πανούργους, προγλώσσους,
ἐπιθετικούς, δολίους, ἀστάτους, μεθοδευτάς,
κακοτέχνους, ὀξύφρονας, ἐξαπατητάς, ὑποκριτικούς,
ἐνεδρευτάς, κακοτρόπους, πολυπράγμονας, φιλοπονήρους,
ἐπιτευκτικοὺς δʼ ἄλλως καὶ πρὸς τοὺς
ὁμοίους εὐσυνθέτους καὶ εὐσυνδεξιάστους, καὶ ὅλως
 
ἐχθρῶν μὲν βλαπτικούς, φίλων δὲ εὐποιητικούς·
ἐπὶ δὲ τῶν ἐναντίων δαπανηρούς, πλεονέκτας,
ὠμούς, παραβόλους, τολμηρούς, μεταμελητικούς,
ἐμπαράκτους, παρακεκινημένους, ψεύστας, κλέπτας,
ἀθέους, ἐπιόρκους, ἐπιθέτας, στασιαστάς,
ἐμπρηστάς, θεατροκόπους, ἐφυβρίστους, ληστρικούς,
τοιχωρύχους, μιαιφόνους, πλαστογράφους,
ῥᾳδιουργούς, γόητας, μάγους, φαρμακούς, ἀνδροφόνους.
Ὁ δὲ τῆς Ἀφροδίτης μόνος τὴν οἰκοδεσποτίαν
τῆς ψυχῆς λαβὼν ἐπὶ μὲν ἐνδόξου διαθέσεως ποιεῖ
προσηνεῖς, ἀγαθούς, τρυφητάς, λογίους, καθαρίους,
εὐφροσύνους, φιλορχηστάς, καλοζήλους,
μισοπονήρους, φιλοτέχνους, φιλοθεωτάτους, εὐσχήμονας,
εὐεκτικούς, εὐονείρους, φιλοστόργους, εὐεργετικούς,
ἐλεήμονας, σικχούς, εὐσυναλλάκτους,
ἐπιτευκτικοὺς καὶ ὅλως ἐπαφροδίτους· ἐπὶ δὲ τῆς
ἐναντίας ῥαθύμους, ἐρωτικούς, τεθηλυσμένους,
γυναικώδεις, ἀτόλμους, ἀδιαφόρους, καταφερεῖς,
 ἐπιψόγους, ἀνεπιφάντους, ἐπονειδίστους.
Τῷ δὲ τοῦ Ἑρμοῦ συνοικειωθεὶς ἐπὶ μὲν ἐνδόξων
διαθέσεων ποιεῖ φιλοτέχνους, ἐμφιλοσόφους,
ἐπιστημονικούς, εὐφυεῖς, ποιητικούς, φιλομούσους,
φιλοκάλους, χρηστοήθεις, ἀπολαυστικούς, τρυφεροδιαίτους,
 
εὐφροσύνους, φιλοφίλους, εὐσεβεῖς, συνετούς,
πολυμηχάνους, διανοητικούς, εὐεπιβόλους,
κατορθωτικούς, ταχυμαθεῖς, αὐτοδιδάκτους, ζηλωτὰς
τῶν ἀρίστων, μιμητὰς τῶν καλῶν, εὐστόμους
καὶ ἐπιχάριτας τῷ λόγῳ, ἐρασμίους, εὐαρμόστους
τοῖς ἤθεσι, σπουδαίους, φιλάθλους,
ὀρθούς, κριτικούς, μεγαλόφρονας, τῶν δὲ ἀφροδισίων
πρὸς μὲν τὰ γυναικεῖα φυλακτικούς, πρὸς
δὲ τὰ παιδικὰ μᾶλλον κεκινημένους καὶ ζηλοτύπους·
ἐπὶ δὲ τῆς ἐναντίας ἐπιθέτας, πολυμηχάνους,
κακοστόμους, ἀλλοπροσάλλους, κακογνώμονας,
ἐξαπατητάς, κυκητάς, ψεύστας, διαβόλους,
ἐπιόρκους, βαθυπονήρους, ἐπιβουλευτικούς, ἀσυνθέτους,
ἀδεξιάστους, νοθευτάς, γυναικῶν διαφθορέας
καὶ παίδων, ἔτι δὲ καλλωπιστάς, ὑπομαλάκους,
ἐπιψόγους, κακοφήμους, πολυθρυλήτους, παντοπράξους,
καὶ ἐνίοτε μὲν ἐπὶ διαφθορᾷ τὰ τοιαῦτα
ὑποκρινομένους, ἐνίοτε δὲ καὶ ταῖς ἀληθείαις,
διατιθεμένους τε καὶ αἰσχροποιοῦντας καὶ ποικίλοις
πάθεσιν ὑβριζομένους.
 Ὁ δὲ τοῦ Ἑρμοῦ ἀστὴρ μόνος τὴν οἰκοδεσποτίαν
τῆς ψυχῆς λαβὼν ἐπὶ μὲν ἐνδόξου διαθέσεως ποιεῖ
τοὺς γεννωμένους συνετούς, ἀγχίνους, νοήμονας,
πολυΐστορας, εὑρετικούς, ἐμπείρους, λογιστικούς,
 
φυσιολόγους, θεωρητικούς, εὐφυεῖς, ζηλωτικούς,
εὐεργετικούς, ἐπιλογιστικούς, εὐστόχους, μαθηματικούς,
μυστηριακούς, ἐπιτευκτικούς· ἐπὶ δὲ τῆς
ἐναντίας πανούργους, προπετεῖς, ἐπιλήσμονας, ὁρμηματίας,
κούφους, εὐμεταβόλους, μεταμελητικούς,
μωροκάκους, ἄφρονας, ἁμαρτώλους, ψεύστας, ἀδιαφόρους,
ἀστάτους, ἀπίστους, πλεονέκτας, ἀδίκους
καὶ ὅλως σφαλερούς τε τῇ διανοίᾳ καὶ καταφόρους τοῖς ἁμαρτήμασι.
Τούτων δὲ οὕτως ἐχόντων συμβάλλεται μέντοι
καὶ αὐτὴ ἡ τῆς σελήνης κατάστασις, ἐπειδήπερ ἐν
μὲν τοῖς ἐπικαμπίοις τυγχάνουσα τοῦ τε νοτίου καὶ
τοῦ βορείου πέρατος συνεργεῖ τοῖς ψυχικοῖς ἰδιώμασιν
ἐπὶ τὸ πολυτροπώτερον καὶ τὸ πολυμηχανώτερον
καὶ εὐμεταβολώτερον· ἐπὶ δὲ τῶν συνδέσμων
ἐπὶ τὸ ὀξύτερον καὶ πρακτικώτερον καὶ εὐκινητότερον·
ἔτι δὲ ἐν μὲν ταῖς ἀνατολαῖς καὶ ταῖς τῶν
φωτῶν αὐξήσεσιν ἐπὶ τὸ εὐφυέστερον καὶ προφανέστερον
καὶ βεβαιότερον καὶ παρρησιαστικώτερον· ἐν
δὲ ταῖς μειώσεσι τῶν φωτῶν ἢ ταῖς κρύψεσιν ἐπὶ
τὸ νωχελέστερον καὶ ἀμβλύτερον καὶ μεταμελητικώτερον
 καὶ εὐλαβέστερον καὶ ἀνεπιφανέστερον.
Συμβάλλεται δέ πως καὶ ὁ ἥλιος συνοικειωθεὶς τῷ
τῆς ψυχικῆς κράσεως οἰκοδεσποτήσαντι, κατὰ μὲν
τὸ ἔνδοξον πάλιν τῆς διαθέσεως ἐπὶ τὸ δικαιότερον
 
καὶ ἀνυστικώτερον καὶ τιμητικώτερον καὶ σεμνότερον
καὶ θεοσεβέστερον· κατὰ δὲ τὸ ἐναντίον καὶ
ἀνοίκειον ἐπὶ τὸ ταπεινότερον καὶ ἐπιπονώτερον
καὶ ἀσημότερον καὶ ὠμότερον καὶ μονογνωμονέστερον
καὶ αὐστηρότερον καὶ δυσδιαγωγότερον καὶ
ὅλως ἐπὶ τὸ δυσκατορθώτερον.

Περὶ παθῶν ψυχικῶν
Ἐπεὶ δὲ τοῖς τῆς ψυχῆς ἰδιώμασιν ἀκολουθεῖ πως
καὶ ὁ περὶ τῶν ἐξαιρέτων αὐτῆς παθῶν λόγος, καθ̓
ὅλου μὲν πάλιν ἐπισημαίνεσθαι καὶ παρατηρεῖν
προσήκει τόν τε τοῦ Ἑρμοῦ ἀστέρα καὶ τὴν σελήνην,
πῶς ἔχουσι πρός τε ἀλλήλους καὶ τὰ κέντρα καὶ
τοὺς πρὸς κάκωσιν οἰκείους τῶν ἀστέρων· ὡς ἐάν
τε αὐτοὶ ἀσύνδετοι ὄντες πρὸς ἀλλήλους, ἐάν τε πρὸς
τὸν ἀνατολικὸν ὁρίζοντα, καθυπερτερηθῶσιν ἢ ἐμπερισχεθῶσιν
ἢ διαμηκισθῶσιν ὑπὸ τῶν ἀνοικείως
καὶ βλαπτικῶς ἐσχηματισμένων, ποικίλων παθῶν
περὶ τὰς ψυχικὰς ἰδιοτροπίας συμπιπτόντων εἰσὶ
ποιητικοί, τῆς διακρίσεως αὐτῶν πάλιν θεωρουμένης
ἀπὸ τῆς προκατειλημμένης τῶν τοῖς τόποις
συνοικειωθέντων ἀστέρων ἰδιοτροπίας.
 Τὰ μὲν οὖν πλεῖστα τῶν μετριωτέρων παθῶν
σχεδὸν καὶ ἐν τοῖς ἔμπροσθεν περὶ τῶν τῆς ψυχῆς
ἰδιωμάτων ῥηθεῖσι διακέκριταί πως, τῆς ἐπιτάσεως
αὐτῶν ἐκ τῆς τῶν κακούντων ὑπερβολῆς συνορᾶσθαι
δυναμένης· ἐπειδήπερ ἤδη τις ἂν εἰκότως εἴποι
 
πάθη καὶ τὰ ἄκρα τῶν ἠθῶν καὶ ἢ ἐλλείποντα ἢ
πλεονάζοντα τῆς μεσότητος· τὰ δʼ ἐξαίρετον
ἔχοντα τὴν ἀμετρίαν καὶ ὥσπερ νοσηματώδη καὶ
παρʼ ὅλην τὴν φύσιν καὶ περί τε αὐτὸ τὸ διανοητικὸν
τῆς ψυχῆς μέρος καὶ περὶ τὸ παθητικόν, ὡς ἐν
τύπῳ, τοιαύτης ἔτυχε παρατηρήσεως.
Ἐπιληπτικοὶ μὲν γὰρ ὡς ἐπὶ τὸ πολὺ γίνονται
ὅσοι τῆς σελήνης καὶ τοῦ τοῦ Ἑρμοῦ, ὥσπερ
εἴπομεν, ἢ ἀλλήλοις ἢ τῷ ἀνατολικῷ ὁρίζοντι
ἀσυνδέτων ὄντων τὸν μὲν τοῦ Κρόνου ἡμέρας,
τὸν δὲ τοῦ Ἄρεως νυκτὸς ἔχουσιν ἐπίκεντρον καὶ
κατοπτεύοντα τὸ προκείμενον σχῆμα· μανιώδεις
δʼ ὅταν ἐπὶ τῶν αὐτῶν ἀνάπαλιν ὁ μὲν τοῦ Κρόνου
νυκτός, ὁ δὲ τοῦ Ἄρεως ἡμέρας, κεκυριευκὼς ᾖ τοῦ
σχήματος, καὶ μάλιστα ἐν Καρκίνῳ ἢ Παρθένῳ ἢ
Ἰχθύσι· δαιμονιόπληκτοι δὲ καὶ ὑγροκέφαλοι ὅταν
οὕτως ἔχοντες οἱ κακοποιοῦντες ἐπὶ φάσεως
οὖσαν κατέχωσι τὴν σελήνην, ὁ μὲν τοῦ Κρόνου
συνοδεύουσαν, ὁ δὲ τοῦ Ἄρεως πανσεληνιάζουσαν,
μάλιστα δʼ ἐν Τοξότῃ καὶ Ἰχθύσι. μόνοι μὲν οὖν
οἱ κακοποιοὶ κατὰ τὸν προειρημένον τρόπον τὴν
ἐπικράτησιν τοῦ σχήματος λαβόντες ἀνίατα μέν,
 ἀνεπίφαντα δὲ ὅμως καὶ ἀπαραδειγμάτιστα ποιοῦσι
 
τὰ προκείμενα τοῦ διανοητικοῦ τῆς ψυχῆς νοσήματα.
συνοικειωθέντων δὲ τῶν ἀγαθοποιῶν Διός τε
καὶ Ἀφροδίτης ἐπὶ μὲν τῶν λιβυκῶν μερῶν ὄντες
αὐτοί, τῶν ἀγαθοποιῶν ἐν τοῖς ἀπηλιωτικοῖς κεκεντρωμένων,
ἰάσιμα μέν, εὐπαραδειγμάτιστα δὲ
ποιοῦσι τὰ πάθη· ἐπὶ μὲν τοῦ τοῦ Διὸς διὰ θεραπειῶν
ἰατρικῶν καὶ ἤτοι διαιτητικῆς ἀγωγῆς ἢ φαρμακείας,
ἐπὶ δὲ τοῦ τῆς Ἀφροδίτης διὰ χρησμῶν καὶ τῆς ἀπὸ
θεῶν ἐπικουρίας. ἐπὶ δὲ τῶν ἀπηλιωτικῶν αὐτοὶ
κεκεντρωμένοι, τῶν ἀγαθοποιῶν δυνόντων, ἀνίατά
τε ἅμα καὶ πολυθρύλλητα καὶ ἐπιφανέστατα ποιοῦσι
τὰ νοσήματα, κατὰ μὲν τὰς ἐπιληψίας συνεχείαις
καὶ περιβοησίαις καὶ κινδύνοις θανατικοῖς τοὺς
πάσχοντας περικυλίοντες· κατὰ δὲ τὰς μανίας καὶ
ἐκστάσεις ἀκαταστασίαις καὶ ἀπαλλοτριώσεσι τῶν
οἰκείων καὶ γυμνητείαις καὶ βλασφημίαις καὶ τοῖς
τοιούτοις· κατὰ δὲ τὰς δαιμονιοπληξίας ἢ τὰς τῶν
ὑγρῶν ὀχλήσεις, ἐνθουσιασμοῖς καὶ ἐξαγορίαις καὶ
αἰκίαις καὶ τοῖς ὁμοίοις τῶν παραδειγματισμῶν.
ἰδίως δὲ καὶ τῶν τὸ σχῆμα περιεχόντων τόπων οἱ μὲν
ἡλίου καὶ οἱ τοῦ Ἄρεως πρὸς τὰς μανίας μάλιστα
συνεργοῦσιν, οἱ δὲ Διὸς καὶ Ἑρμοῦ πρὸς τὰς
ἐπιληψίας, οἱ δὲ τῆς Ἀφροδίτης πρὸς τὰς θεοφορίας
καὶ ἐξαγορίας, οἱ δὲ τοῦ Κρόνου καὶ σελήνης πρὸς
 τὰς τῶν ὑγρῶν ὀχλήσεις καὶ πρὸς τὰς δαιμονιοπληξίας.
 
Ἡ μὲν οὖν περὶ τὸ ποιητικοῦ τῆς ψυχῆς καθ̓
ὅλας τὰς φύσεις νοσηματικὴ παραλλαγὴ σχεδὸν
ἔν τε τοῖς τοιούτοις εἴδεσι καὶ διὰ τῶν τοιούτων
ἀποτελεῖται σχηματισμῶν. ἡ δὲ περὶ τὸ παθητικόν,
κατʼ αὐτὸ πάλιν τὸ ἐξαίρετον θεωρουμένη,
καταφαίνεται μάλιστα περὶ τὰς κατʼ αὐτὸ τὸ γένος
τοῦ ἄρρενος καὶ θήλεως ὑπερβολὰς καὶ ἐλλείψεις
τοῦ κατὰ φύσιν, διαλαμβάνεται δὲ ἐπισκεπτικῶς
κατὰ τὸν ὅμοιον τῷ προκειμένῳ τρόπον, τοῦ ἡλίου
μέντοι μετὰ τῆς σελήνης ἀντὶ τοῦ Ἑρμοῦ παραλαμβανομένου
καὶ τῆς τοῦ Ἄρεως σὺν τῷ τῆς Ἀφροδίτης
πρὸς αὐτοὺς συνοικειώσεως· τούτων γὰρ οὕτως
ὑπʼ ὄψιν πιπτόντων, ἐὰν μὲν μόνα τὰ φῶτα ἐν
ἀρρενικοῖς ᾖ ζῳδίοις, οἱ μὲν ἄνδρες ὑπερβάλλουσι
τοῦ κατὰ φύσιν, αἱ δὲ γυναῖκες τοῦ παρὰ φύσιν
πρὸς τὸ ἔπανδρον ἁπλῶς τῆς ψυχῆς καὶ δραστικώτερον·
ἐὰν δὲ καὶ ὁ τοῦ Ἄρεως ἢ καὶ ὁ τῆς Ἀφροδίτης
ἤτοι ὁπότερος ἢ καὶ ἀμφότεροι ὦσιν ἠρρενωμένοι,
οἱ μὲν ἄνδρες πρὸς τὰς κατὰ φύσιν συνουσίας
γίνονται καταφερεῖς καὶ μοιχικοὶ καὶ ἀκόρεστοι
καὶ ἐν παντὶ καιρῷ πρόχειροι πρός τε τὰ αἰσχρὰ
καὶ τὰ παράνομα τῶν ἀφροδισίων· αἱ δὲ γυναῖκες
πρὸς τὰς παρὰ φύσιν ὁμιλίας λάγναι καὶ ῥιψόφθαλμοι
καὶ αἱ καλούμεναι τριβάδες· διατιθέασι δὲ
θηλείας, ἀνδρῶν ἔργα ἐπιτελοῦσαι. κἂν μὲν μόνος
ὁ τῆς Ἀφροδίτης ἠρρενωμένος ᾖ, λάθρα καὶ οὐκ
 ἀναφανδόν· ἐὰν δὲ καὶ ὁ τοῦ Ἄρεως, ἄντικρυς ὥστε
 
ἐνίοτε καὶ νομίμας ὥσπερ γυναῖκας τὰς διατιθεμένας ἀναδεικνύειν.
Τὸ δʼ ἐναντίον, τῶν φωτῶν κατὰ τὸν ἐκκείμενον
σχηματισμὸν ἐν θηλυκοῖς ζῳδίοις ὑπαρχόντων
μόνων, αἱ μὲν γυναῖκες ὑπερβάλλουσι τοῦ
κατὰ φύσιν, οἱ δὲ ἄνδρες τοῦ παρὰ φύσιν, πρὸς
τὸ εὔθρυπτον καὶ τεθηλυσμένον τῆς ψυχῆς· ἐὰν
δὲ καὶ ὁ τῆς Ἀφροδίτης ᾖ τεθηλυσμένος, αἱ μὲν
γυναῖκες καταφερεῖς τε καὶ μοιχάδες καὶ λάγναι
γίνονται πρὸς τὸ διατίθεσθαι κατὰ φύσιν ἐν παντί
τε καιρῷ καὶ ὐπὸ παντὸς οὑτινοσοῦν, ὡς μηδενὸς
ἁπλῶς, ἐάν τε αἰσχρὸν ᾖ, ἐάν τε παράνομον,
ἀπέχεσθαι τῶν ἀφροδισίων· οἱ δὲ ἄνδρες μαλακοί
τε καὶ σαθροὶ πρὸς τὰς παρὰ φύσιν συνουσίας καὶ
γυναικῶν ἔργα, διατιθέμενοι παθητικῶς, ἀποκρύφως
μέντοι καὶ λεληθότως· ἐὰν δὲ καὶ ὁ τοῦ Ἄρεως
ᾖ τεθηλυσμένος, ἄντικρυς καὶ μετὰ παρρησίας ἀναισχυντοῦσι,
τὰ προκείμενα καθʼ ἑκάτερον εἶδος ἀποτελοῦντες,
τὸ πορνικὸν καὶ πολύκοινον καὶ πολύψογον
καὶ πάναισχρον σχῆμα περιβαλλόμενοι μέχρι
τῆς κατά τε τὴν λοιδορίαν καὶ τὴν τῆς χρήσεως
ὕβριν σημειώσεως. συμβάλλονται δὲ καὶ οἱ μὲν
ἀνατολικοὶ καὶ ἑῷοι σχηματισμοὶ τοῦ τε τοῦ Ἄρεως
καὶ τοῦ τῆς Ἀφροδίτης πρός τε τὸ ἐπανδρότερον
καὶ εὐδιαβοητότερον, οἱ δὲ δυτικοὶ καὶ ἑσπέριοι
πρός τε τὸ θηλυκώτερον καὶ τὸ κατασταλτικώτερον·
 ὁμοίως δὲ καὶ ὁ μὲν τοῦ Κρόνου συμπροσγενόμενος
ἐπὶ τὸ ἀσελγέστερον καὶ ἀκαθαρτότερον ἢ καὶ
ἐπονειδιστότερον ἑκάστῳ τῶν ἐκκειμένων πέφυκε
 
συνεργεῖν, ὁ δὲ τοῦ Διὸς πρὸς τὸ εὐσχημονέστερον
καὶ φυλακτικώτερον καὶ αἰδημονέστερον, ὁ δὲ τοῦ
Ἑρμοῦ πρός τε τὸ περιβοητότερον καὶ τὸ τῶν
παθῶν εὐκινητότερον καὶ πολυτροπώτερον καὶ εὐπροσκοπώτερον.

προοίμιον 
 
Τὰ μὲν οὖν πρὸ τῆς γενέσεως καὶ τὰ κατʼ αὐτὴν
τὴν γένεσιν δυνάμενα θεωρεῖσθαι, καὶ ἔτι τῶν μετὰ
τὴν γένεσιν ὅσα τῆς συστάσεως ἐστὶν ἴδια τὸ καθ̓
ὅλου ποιὸν τῶν συγκριμάτων ἐμφαίνοντα, σχεδὸν
ταῦτʼ ἂν εἴη. τῶν δὲ κατὰ τὸ ἐκτὸς συμβεβηκότων
καὶ ἐφεξῆς ὀφειλόντων διαλαμβάνεσθαι προηγεῖται
μὲν ὁ περὶ τύχης κτητικῆς τε καὶ ἀξιωματικῆς
λόγος, συνῆπται δʼ ὥσπερ ἡ μὲν κτητικὴ ταῖς τοῦ
σώματος οἰκειώσεσιν, ἡ δʼ ἀξιωματικὴ ταῖς τῆς ψυχῆς.

Περὶ τύχης κτητικῆς
Τὰ μὲν οὖν τῆς κτήσεως ὁποῖά τινα ἔσται
ληπτέον ἀπὸ τοῦ καλουμένου κλήρου τῆς τύχης,
 μόνου μέντοι καθʼ ὃν πάντοτε τὴν ἀπὸ τοῦ ἡλίου
ἐπὶ τὴν σελήνην διάστασιν ἐκβάλλομεν ἀπὸ τοῦ
ὡροσκόπου καὶ ἐπὶ τῶν τῆς ἡμέρας καὶ ἐπὶ τῶν
τῆς νυκτὸς γεννωμένων, δἰ ἃς εἴπομεν ἐν τοῖς περὶ
 
χρόνων ζωῆς αἰτίας. σκοπεῖν οὖν δεήσει τούτου
συνισταμένου τὸν τρόπον τοῦτον, τοῦ δωδεκατημορίου
λαβόντας τὴν οἰκοδεσποτίαν, καὶ πῶς
ἔχουσιν οὗτοι δυνάμεως καὶ οἰκειότητος καθʼ ὃν ἐν
ἀρχῇ διωρισάμεθα τρόπον· ἔτι δὲ τοὺς συσχηματιζομένους
αὐτοῖς ἢ τοὺς καθυπερτεροῦντας τῶν
τῆς αὐτῆς ἢ τῆς ἐναντίας αἱρέσεως· ἐν δυνάμει μὲν
γὰρ ὄντες οἱ τοῦ κλήρου τὴν οἰκοδεσποτίαν λαβόντες
ποιοῦσι πολυκτήμονας, καὶ μάλισθʼ ὅταν ὑπὸ τῶν
φωτῶν οἰκείως τύχωσι μαρτυρηθέντες· ἀλλʼ ὁ μὲν
τοῦ Κρόνου διὰ θεμελίων ἢ γεωργιῶν ἢ ναυκληριῶν,
ὁ δὲ τοῦ Διὸς διὰ πίστεως ἢ ἐπιτροπιῶν ἢ ἱερατειῶν,
ὁ δὲ τοῦ Ἄρεως διὰ στρατειῶν καὶ ἡγεμονιῶν, ὁ δὲ
τῆς Ἀφροδίτης διὰ φιλικῶν ἢ γυναικείων δωρεῶν,
ὁ δὲ τοῦ Ἑρμοῦ διὰ λόγων καὶ ἐμποριῶν. ἰδίως
δʼ ὁ τοῦ Κρόνου τῇ κτητικῇ τύχῃ συνοικειούμενος,
ἐὰν τῷ τοῦ Διὸς συσχηματισθῇ, κληρονομίας περιποιεῖ,
καὶ μάλισθʼ ὅταν ἐπὶ τῶν ἄνω κέντρων τοῦτο
συμβῇ, τοῦ τοῦ Διὸς ἐν δισώμῳ ζῳδίῳ τυχόντος ἢ
καὶ τὴν συναφὴν τῆς σελήνης ἐπέχοντος· τότε γὰρ
καὶ εἰς παιδοποιΐαν ἀναχθέντες ἀλλότρια κληρονομοῦσι·
κἂν μὲν οἱ τῆς αὐτῆς αἱρέσεως τοῖς οἰκοδεσπόταις
 τὰς μαρτυρίας τῶν οἰκοδεσποτιῶν αὐτοὶ
τύχωσι ποιούμενοι, τὰς κτήσεις ἀκαθαιρέτους διαφυλάττουσιν·
ἐὰν δὲ οἱ τῆς ἐναντίας αἱρέσεως καθυπερτερήσωσι
τοὺς κυρίους τόπους ἢ ἐπανενεχθῶσιν
 
αὐτοῖς, καθαιρέσεις ποιοῦνται τῶν ὑπαρχόντων, τοῦ
καθολικοῦ καιροῦ λαμβανομένου διὰ τῆς τῶν τὸ
αἴτιον ποιούντων πρὸς τὰ κέντρα καὶ τὰς ἐπαναφορὰς προσνεύσεως.

Περὶ τύχης ἀξιωματικῆς
Τὰ δὲ τῆς ἀξίας καὶ τῆς τοιαύτης εὐδαιμονίας
δεήσει σκοπεῖν ἀπό τε τῆς τῶν φωτῶν διαθέσεως
καὶ τῆς τῶν δορυφορούντων ἀστέρων οἰκειώσεως
αὐτοῖς· ἐν ἀρρενικοῖς μὲν γὰρ ζῳδίοις ὄντων
ἀμφοτέρων τῶν φωτῶν καὶ ἐπικέντρων ἤτοι ἀμφοτέρων
πάλιν ἢ καὶ τοῦ ἑτέρου, μάλιστα δὲ τοῦ τῆς
αἱρέσεως καὶ δορυφορουμένου ὑπὸ τῶν πέντε πλανωμένων,
ἡλίου μὲν ὑπὸ ἑῴων, σελήνης δὲ ὑπὸ ἑσπερίων,
οἱ γεννώμενοι βασιλεῖς ἔσονται. κἂν μὲν
οἱ δορυφοροῦντες ἀστέρες ἤτοι ἐπίκεντροι καὶ αὐτοὶ
ὦσιν ἢ πρὸς τὸ ὑπὲρ γῆν κέντρον συσχηματίζωνται,
μεγάλοι καὶ δυναμικοὶ καὶ κοσμοκράτορες διατελοῦσι·
καὶ ἔτι μᾶλλον εὐδαίμονες ἐὰν οἱ δορυφοροῦντες
 
ἀστέρες δεξιοὶ τοῖς ὑπὲρ γῆν κέντροις
συσχηματίζωνται. ἐὰν δὲ τῶν ἄλλων οὕτως ἐχόντων
μόνος ὁ ἥλιος ᾖ ἐν ἀρρενικῷ, ἡ δὲ σελήνη ἐν
θηλυκῷ, ἐπίκεντρον δὲ τὸ ἕτερον τῶν φωτῶν, ἡγεμόνες
 μόνον ἔσονται ζωῆς καὶ θανάτου κύριοι. ἐὰν
δὲ πρὸς τούτοις μηδὲ οἱ δορυφοροῦντες ἀστέρες
ἐπίκεντροι ὦσιν ἢ μαρτυρήσωσι τοῖς κέντροις,
μεγάλοι μόνον ἔσονται καὶ ἐν ἀξιώμασι τοῖς ἀπὸ
μέρους στεμματηφορικοῖς ἢ ἐπιτροπικοῖς ἢ στρατοπεδαρχικοῖς
καὶ οὐχὶ τοῖς ἡγεμονικοῖς. ἐὰν δὲ τὰ
φῶτα μὴ ᾖ ἐπίκεντρα, τῶν δὲ δορυφορούντων ἀστέρων
οἱ πλεῖστοι ἤτοι ἐπίκεντροι ὦσιν ἢ συσχηματίζωνται
τοῖς κέντροις, ἐν ἀξιώμασι μὲν ἐπιφανεστέροις
οὐ γενήσονται, ἐν προαγωγαῖς δὲ πολιτικαῖς
καὶ μετριότητι περὶ τὰς κατὰ τὸν βίον προλήψεις·
μηδὲ τῶν δορυφορούντων μέντοι τοῖς κέντροις συνοικειωθέντων
ἀνεπίφαντοι ταῖς πράξεσι καὶ ἀπρόκοποι
καθίστανται· τέλειον δὲ ταπεινοὶ καὶ κακοδαίμονες
γίνονται ταῖς τύχαις ὅταν μηδέτερον τῶν φωτῶν
μήτε κεκεντρωμένον ᾖ μήτʼ ἐν ἀρρενικῷ ζῳδίῳ
τυγχάνῃ μήτε δορυφορῆται ὑπὸ τῶν ἀγαθοποιῶν.
ὁ μὲν οὖν καθʼ ὅλου τύπος τῆς προκειμένης ἐπισκέψεως
τοιαύτην τινὰ τὴν αὐξομείωσιν ἔχει τῶν
ἀξιωμάτων· τὰς δὲ μεταξὺ τούτων καταστάσεις
 
παμπληθεῖς οὔσας καταστοχαστέον ἀπὸ τῶν περὶ
αὐτὸ τὸ εἶδος τῶν τε φωτῶν καὶ τῆς δορυφορίας
αὐτῶν ἐπὶ μέρους ἐναλλοιώσεως καὶ τῆς κυρίας τῶν
δορυφορήσεων· ταύτης γὰρ περὶ μὲν τοὺς τὴν
 αἵρεσιν ἔχοντας ἢ τοὺς ἀγαθοποιοὺς συνισταμένης
τὸ αὐθεντικώτερον καὶ ἀπταιστότερον τοῖς ἀξιώμασι
παρακολουθεῖ· περὶ δὲ τοὺς ἐναντίους ἢ τοὺς κακοποιούς,
τὸ ὑποτεταγμένον καὶ ἐπισφαλέστερον. καὶ
τὸ τῆς ἀξίας δὲ τῆς ἐσομένης εἶδος ἀπὸ τῆς τῶν
δορυφορησάντων ἀστέρων ἰδιοτροπίας θεωρητέον·
ἐπειδήπερ ὁ μὲν τοῦ Κρόνου τὴν κυρίαν τῆς
δορυφορίας ἔχων ἐπὶ πολυκτημοσύνῃ καὶ συναγωγῇ
χρημάτων τὰς δυναστείας ποιεῖ, ὁ δὲ τοῦ Διὸς ἢ ὁ
τῆς Ἀφροδίτης ἐπὶ χάρισι καὶ δωρεαῖς καὶ τιμαῖς
καὶ μεγαλοψυχίαις· ὁ δὲ τοῦ Ἄρεως ἐπὶ στρατηλασίαις
καὶ νίκαις καὶ φόβοις τῶν ὑποτεταγμένων·
ὁ δὲ τοῦ Ἑρμοῦ διὰ σύνεσιν ἢ παιδείαν καὶ ἐπιμέλειαν
καὶ οἰκονομίαν τῶν πραγμάτων.

Περὶ πράξεως ποιότητος
Ὁ δὲ τῆς πράξεως τὴν κυρίαν ἐπέχων λαμβάνεται
κατὰ τρόπους δύο, ἀπὸ τοῦ τε ἡλίου καὶ τοῦ μεσουρανοῦντος
ζῳδίου. σκοπεῖν γὰρ δεήσει τόν τε τὴν
φάσιν ἑῴαν ἔγγιστα πρὸς ἥλιον πεποιημένον καὶ
τὸν ἐπὶ τοῦ μεσουρανήματος, ὅταν μάλιστα τὴν
συναφὴν τῆς σελήνης ἐπέχῃ. κἂν μὲν ὁ αὐτὸς ᾖ
ἀστὴρ ἀμφότερα ἔχων τὰ εἰρημένα, τούτῳ μόνῳ
 
προσχρηστέον· ὁμοίως δὲ κἂν τὸ ἕτερον μηδεὶς
ἔχῃ, τῷ τὸ ἕτερον εἰληφότι μόνῳ. ἐὰν δὲ ἕτερος
ᾖ ὁ τὴν ἔγγιστα φάσιν πεποιημένος καὶ ἕτερος ὁ
τῷ μεσουρανήματι καὶ τῇ σελήνῃ συνοικειούμενος,
 ἀμφοτέροις προσχρηστέον, τὰ πρωτεῖα διδόντας
τῷ κατὰ ἐπικράτησιν πλείους ἔχοντι ψήφους οἰκοδεσποτίας
καθʼ ὃν προεκτεθείμεθα τρόπον. ἐὰν
δὲ μηδεὶς εὑρίσκηται μήτε φάσιν πεποιημένος
μήτε ἐπὶ τοῦ μεσουρανήματος, τὸν κύριον αὐτοῦ
παραληπτέον, πρὸς ἐπιτηδεύσεις μέντοι τὰς κατὰ
καιρούς· ἄπρακτοι γὰρ ὡς ἐπὶ πᾶν οἱ τοιοῦτοι γίνονται.
Ὁ μὲν οὖν τῆς πράξεως τὴν οἰκοδεσποτίαν λαβὼν
ἀστὴρ οὕτως ἡμῖν διακριθήσεται· τὸ δὲ ποιὸν τῶν
πράξεων ἔκ τε τῆς ἰδιοτροπίας τῶν τριῶν ἀστέρων
Ἄρεως καὶ Ἀφροδίτης καὶ Ἑρμοῦ καὶ ἐκ τῆς τῶν
ζῳδίων ἐν οἷς ἂν τύχωσι παραπορευόμενοι. ὁ μὲν
γὰρ τοῦ Ἑρμοῦ τὸ πράττειν παρέχων, ὡς ἄν τις
εἴποι τυπωδῶς, ποιεῖ γραμματέας, πραγματευτικούς,
λογιστάς, διδασκάλους, ἐμπόρους, τραπεζίτας,
μάντεις, ἀστρολόγους, θύτας καὶ ὅλως τοὺς
ἀπὸ γραμμάτων καὶ ἑρμηνείας καὶ δόσεως καὶ
λήψεως ἐργαζομένους· κἂν μὲν ὁ τοῦ Κρόνου αὐτῷ
μαρτυρήσῃ, ἀλλοτρίων οἰκονόμους ἢ ὀνειροκρίτας ἢ
ἐν ἱεροῖς τὰς ἀναστροφὰς ποιουμένους προφάσει
μαντειῶν καὶ ἐνθουσιασμῶν· ἐὰν δὲ ὁ τοῦ Διός,
 
νομογράφους, ῥήτορας, σοφιστάς, μετὰ προσώπων
μειζόνων ἔχοντας τὰς ἀναστροφάς.
Ὁ δὲ τῆς Ἀφροδίτης τὸ πράττειν παρέχων
ποιεῖ τοὺς παρʼ ὀσμαῖς ἀνθέων ἢ μύρων ἢ οἴνοις
 ἢ χρώμασιν ἢ βαφαῖς ἢ ἀρώμασιν ἢ κόσμοις τὰς
πράξεις ἔχοντας, οἷον μυροπώλας, στεφανηπλόκους,
ἐκδοχέας, οἰνεμπόρους, φαρμακοπώλας, ὑφάντας,
ἀρωματοπώλας, ζωγράφους, βαφέας, ἱματιοπώλας·
κἂν μὲν ὁ τοῦ Κρόνου αὐτῷ μαρτυρήσῃ, ἐμπόρους
τῶν πρὸς ἀπόλαυσιν καὶ κόσμον, γόητας δὲ καὶ φαρμακοὺς
καὶ προαγωγοὺς καὶ τοὺς ἐκ τῶν ὁμοίων
τούτοις πορίζοντας· ἐὰν δὲ ὁ τοῦ Διός, ἀθλητὰς
στεφανηφόρους, τιμῶν καταξιουμένους, ὑπὸ θηλυκῶν
προσώπων προβιβαζομένους.
Ὁ δὲ τοῦ Ἄρεως μετὰ μὲν τοῦ ἡλίου συσχηματισθεὶς
τοὺς διὰ πυρὸς ἐργαζομένους ποιεῖ, οἷον μαγείρους,
χωνευτάς, καύστας, χαλκέας, μεταλλευτάς·
χωρὶς δὲ τοῦ ἡλίου τυχών, τοὺς διὰ σιδήρου, οἷον
ναυπηγούς, τέκτονας, γεωργούς, λατόμους, λιθοξόους,
λιθουργούς, ξυλοσχίστας, ὑπουργούς· κἂν
μὲν ὁ τοῦ Κρόνου αὐτῷ μαρτυρήσῃ, ναυτικούς,
ἀντλητάς, ὑπονομευτάς, ζῳγράφους, θηριοτρόφους,
μαγείρους, παρασχιστάς· ἐὰν δὲ ὁ τοῦ Διός, στρατιώτας,
 
ὑπηρέτας, τελώνας, πανδοκέας, πορθμέας, θυσιουργούς.
Πάλιν δὲ δύο τῶν τὰς πράξεις παρεχομένων εὑρεθέντων,
ἐὰν μὲν ὁ τοῦ Ἑρμοῦ καὶ ὁ τῆς Ἀφροδίτης
λάβωσι τὴν οἰκοδεσποτίαν, ἀπὸ Μούσης καὶ ὀργάνων
καὶ μελωδιῶν ἢ ποιημάτων καὶ ῥυθμῶν ποιοῦσι
τὰς πράξεις, καὶ μάλισθʼ ὅταν τοὺς τόπους ὦσιν
 ἀμφιλελαχότες· ἀποτελοῦσι γὰρ θυμελικούς, ὑποκριτάς,
σωματεμπόρους, ὀργανοποιούς, χορευτάς,
χορδοστρόφους, ζῳγράφους, ὀρχηστάς, ὑφάντας,
κηροπλάστας· κἂν μὲν ὁ τοῦ Κρόνου πάλιν αὐτοῖς
μαρτυρήσῃ, ποιεῖ τοὺς περὶ τὰ προειρημένα γένη
καὶ τοὺς γυναικείους κόσμους ἐμπορευομένους· ἐὰν
δὲ ὁ τοῦ Διός, δικολόγους, λογιστηρίων προισταμένους,
ἐν δημοσίοις ἀσχολουμένους, παίδων διδασκάλους,
ὄχλων προεστῶτας.
Ἐὰν δὲ ὁ τοῦ Ἑρμοῦ καὶ ὁ τοῦ Ἄρεως ἅμα τὴν κυρίαν
λάβωσι τῆς πράξεως, ποιοῦσιν ἀνδριαντοποιούς,
ὁπλουργούς, ἱερογλύφους, ζῳοπλάστας, παλαιστάς,
ἰατρούς, χειρουργούς, κατηγόρους, μοιχικούς, κακοπράγμονας,
πλαστογράφους· κἂν μὲν ὁ τοῦ Κρόνου
αὐτοῖς μαρτυρήσῃ, φονέας, λωποδύτας, ἅρπαγας,
λῃστάς, ἀπελάτας, ῥᾳδιούργους· ἐὰν δὲ ὁ τοῦ Διός,
φιλόπλους ἢ φιλομονομάχους, δράστας, δεινούς,
 
φιλοπράγμονας, ἀλλοτρίων ὑπεξερχομένους καὶ
διὰ τῶν τοιούτων πορίζοντας.
Ἐὰν δὲ ὁ τῆς Ἀφροδίτης καὶ ὁ τοῦ Ἄρεως ἅμα
τὴν οἰκοδεσποτίαν λάβωσι τῆς πράξεως, ποιοῦσι
βαφέας, μυρεψούς, κασσιτεροποιούς, μολυβδουργούς,
χρυσοχόους, ἀργυροκόπους, γεωργούς, ὁπλορχηστάς,
φαρμακοποιούς, ἰατροὺς τοὺς διὰ τῶν φαρμάκων
ταῖς θεραπείαις χρωμένους· κἂν μὲν ὁ τοῦ Κρόνου
αὐτοῖς μαρτυρήσῃ, ἱερῶν ζῴων θεραπευτάς,
ἀνθρώπων ἐνταφιαστάς, θρηνωδούς, τυμβαύλας,
 ἐνθουσιαστάς, ὅπου μυστήρια καὶ θρῆνοι καὶ
αἱμαγμοὶ τὰς ἀναστροφὰς ποιουμένους· ἐὰν δὲ ὁ
τοῦ Διός, ἱεροπροσπλόκους, οἰωνιστάς, ἱεροφόρους,
γυναικῶν προϊσταμένους, γάμων καὶ συνεπιπλοκῶν
ἑρμηνέας καὶ διὰ τῶν τοιούτων ζῶντας, ἀπολαυστικῶς
ἅμα καὶ ῥιψοκινδύνως.
Καὶ τῶν ζῳδίων δὲ ἐν οἷς ἂν ὦσιν οἱ τὸ πράττειν
παρέχοντες αἱ κατʼ εἶδος ἰδιοτροπίαι συμβάλλονταί
τι πρὸς τὸ ποικίλον τῶν πράξεων. τὰ μὲν γὰρ
ἀνθρωπόμορφα συνεργεῖ πως πρὸς πάσας τὰς
ἐπιστημονικὰς καὶ περὶ τὴν ἀνθρωπίνην χρείαν
καταγινομένας· τὰ δὲ τετράποδα πρὸς τὰς μεταλλικὰς
καὶ ἐμπορικὰς καὶ οἰκοδομικὰς καὶ τεκτονικάς·
τὰ δὲ τροπικὰ καὶ ἰσημερινὰ πρὸς τὰς ἑρμηνευτικὰς
καὶ μεταβολικὰς καὶ μετρητικὰς καὶ γεωργικὰς
 
καὶ ἱερατικάς· τὰ δὲ χερσαῖα καὶ τὰ κάθυγρα
πρὸς τὰς ἐν ὑγροῖς ἢ δἰ ὑγρῶν καὶ τὰς βοτανικὰς
καὶ ναυπηγικάς· ἔτι τε περὶ ταφὰς ἢ ταριχείας ἢ ἁλείας.
Ἰδίως δὲ πάλιν ἡ σελήνη ἐὰν τὸν πρακτικὸν
τόπον ἐπισχῇ, τὸν ἀπὸ συνόδου δρόμον ποιουμένη
σὺν τῷ τοῦ Ἑρμοῦ, ἐν μὲν Ταύρῳ καὶ Αἰγόκερῳ
καὶ Καρκίνῳ ποιεῖ μάντεις, θύτας, λεκανομάντεις·
ἐν δὲ Τοξότῃ καὶ Ἰχθύσι νεκρομάντεις καὶ δαιμόνων
κινητικούς· ἐν δὲ Παρθένῳ καὶ Σκορπίῳ
 μάγους, ἀστρολόγους, ἀποφθεγγομένους, προγνώσεις
ἔχοντας· ἐν δὲ Ζυγῷ καὶ Κριῷ καὶ Λέοντι
θεολήπτους, ὀνειροκρίτας, ἐξορκιστάς.
Τὸ μὲν οὖν αὐτῶν τῶν πράξεων εἶδος διὰ τῶν
τοιούτων κατὰ τὸ συγκρατικὸν εἶδος δεήσει καταστοχάζεσθαι·
τὸ δὲ μέγεθος αὐτῶν ἐκ τῆς τῶν οἰκοδεσποτησάντων
ἀστέρων δυνάμεως. ἀνατολικοὶ μὲν
γὰρ ὄντες ἢ ἐπίκεντροι ποιοῦσι τὰς πράξεις αὐθεντικάς·
δυτικοὶ δὲ ἢ ἀποκεκλικότες τῶν κέντρων,
ὑποτακτικάς· καὶ ὑπὸ μὲν ἀγαθοποιῶν καθυπερτερούμενοι
μεγάλας καὶ ἐπιδόξους καὶ ἐπικερδεῖς
καὶ ἀπταίστους καὶ ἐπαφροδίτας, ὑπὸ δὲ κακοποιῶν
ταπεινὰς καὶ ἀδόξους καὶ ἀπερικτήτους καὶ ἐπισφαλεῖς·
Κρόνου μὲν ἐναντιουμένου καταψύξεις καὶ
 
χρωματοκρασίας, Ἄρεως δὲ καταρριψοκινδυνίας
καὶ περιβοησίας, ἀμφοτέρων δὲ κατὰ τὰς τελείας
ἀναστασίας, τοῦ καθολικοῦ χρόνου τῆς αὐξήσεως ἢ
τῆς ταπεινώσεως πάλιν θεωρουμένου διὰ τῆς τῶν
αἰτίων τοῦ ἀποτελέσματος ἀστέρων πρὸς τὰ ἑῷα
καὶ τὰ ἑσπέρια κέντρα ἀεὶ διαθέσεως.

Περὶ συναρμογῶν
Ἑξῆς δὲ τούτοις ὄντος τοῦ περὶ συναρμογῶν
λόγου, περὶ μὲν τῶν κατὰ νόμους ἀνδρὸς καὶ
γυναικὸς συμβιώσεων οὕτω σκεπτέον. ἐπὶ μὲν
τῶν ἀνδρῶν ἀφορᾶν δεῖ τὴν σελήνην αὐτῶν πῶς
διάκειται. πρῶτον μὲν γὰρ ἐν τοῖς ἀπηλιωτικοῖς
 τυχοῦσα τεταρτημορίοις νεογάμους ποιεῖ τοὺς
ἄνδρας ἢ νεωτέραις παρʼ ἡλικίαν συμβάλλοντας·
ἐν δὲ τοῖς λιβυκοῖς, βραδυγάμους ἢ πρεσβυτέραις
συνιόντας· εἰ δὲ ὑπὸ τὰς αὐγὰς εἴη καὶ τῷ τοῦ
Κρόνου συσχηματιζομένη, τέλεον ἀγάμους. ἔπειτα
ἐὰν μὲν ἐν μονοειδεῖ ζῳδίῳ ᾖ καὶ ἑνὶ τῶν ἀστέρων
 
συνάπτουσα τύχῃ, μονογάμους ἀποτελεῖ· ἐὰν δὲ ἐν
δισώμῳ ἢ καὶ πολυμόρφῳ ἢ καὶ πλείοσιν ἐν τῷ
αὐτῷ ζωδίῳ τὴν συναφὴν ἔχουσα, πολυγάμους.
κἂν μὲν οἱ τὰς συναφὰς ἐπέχοντες τῶν ἀστέρων
ἤτοι κατὰ κολλήσεις ἢ κατὰ μαρτυρίας ἀγαθοποιοὶ
τυγχάνωσι, λαμβάνουσι γυναῖκας ἀγαθάς·
ἐὰν δὲ κακοποιοί, τὰς ἐναντίας. Κρόνος μὲν γὰρ
ἐπισχὼν τὴν συναφὴν περιποιεῖ γυναῖκας ἐπιπόνους
καὶ αὐστηράς· Ζεὺς δέ, σεμνὰς καὶ οἰκονομικάς·
Ἄρης δέ, θρασείας καὶ ἀνυποτάκτους· Ἀφροδίτη
δέ, ἱλαρὰς καὶ εὐμόρφους καὶ ἐπιχάριτας· Ἑρμῆς
δέ, συνετὰς καὶ ὀξείας. ἔτι δὲ Ἀφροδίτη μετὰ
μὲν Διὸς ἢ Κρόνου ἢ μεθʼ Ἑρμοῦ βιωφελεῖς καὶ
φιλάνδρους καὶ φιλοτέκνους· μετὰ δὲ Ἄρεως
θυμικὰς καὶ ἀστάτους καὶ ἀγνώμονας.
Ἐπὶ δὲ τῶν γυναικῶν ἀφορᾶν δεῖ τὸν ἥλιον
αὐτῶν, ἐπειδήπερ καὶ αὐτὸς ἐν μὲν τοῖς ἀπηλιωτικοῖς
πάλιν τυχὼν τεταρτημορίοις ποιεῖ τὰς
ἐχούσας αὐτὸν οὕτω διακείμενον ἤτοι νεογάμους ἢ
νεωτέροις συμβαλλούσας, ἐν δὲ τοῖς λιβυκοῖς
 βραδυγάμους ἢ πρεσβυτέροις παρʼ ἡλικίαν ζευγνυμένας·
καὶ ἐν μὲν μονοειδεῖ ζῳδίῳ τυχὼν ἢ ἑνὶ
 
τῶν ἑῴων ἀστέρων συνάπτων, μονογάμους· ἐν
δισώμῳ δὲ ἢ πολυμόρφῳ πάλιν ἢ καὶ πλείοσιν
ἑῴοις συσχηματισθείς, πολυγάμους. Κρόνου μὲν
οὖν ὡσαύτως τῷ ἡλίῳ συσχηματισθέντος, λαμβάνουσιν
ἄνδρας καθεστῶτας καὶ χρησίμους καὶ
φιλοπόνους· Διὸς δέ, σεμνοὺς καὶ μεγαλοψύχους·
Ἄρεως δέ, δράστας καὶ ἀστόργους καὶ ἀνυποτάκτους·
Ἀφροδίτης δέ, καθαρίους καὶ εὐμόρφους·
Ἑρμοῦ δέ, βιωφελεῖς καὶ ἐμπράκτους· Ἀφροδίτης
δὲ μετὰ μὲν Κρόνου, νωχελεῖς καὶ ἀσθενεστέρους
ἐν τοῖς ἀφροδισίοις· μετὰ δὲ Ἄρεως, θερμοὺς καὶ
καταφερεῖς καὶ μοιχώδεις· μετὰ δὲ Ἑρμοῦ, περὶ
παῖδας ἐπτοημένους. λέγομεν δὲ νῦν ἀπηλιωτικὰ
τεταρτημόρια ἐπὶ μὲν τοῦ ἡλίου τὰ προηγούμενα
τοῦ τε ἀνατέλλοντος σημείου τοῦ ζωδιακοῦ καὶ τοῦ
δύνοντος· ἐπὶ δὲ τῆς σελήνης τὰ ἀπὸ συνόδου καὶ
πανσελήνου μέχρι τῶν διχοτόμων· λιβυκὰ δὲ τὰ
τοῖς εἰρημένοις ἀντικείμενα.
Διαμένουσιν μὲν οὖν ὡς ἐπὶ πᾶν αἱ συμβιώσεις
ὅταν ἀμφοτέρων τῶν γενέσεων τὰ φῶτα συσχηματιζόμενα
τύχῃ συμφώνως, τουτέστιν ὅταν ἢ
τρίγωνα ᾖ ἀλλήλοις ἢ ἑξάγωνα, καὶ μάλισθ̓
ὅταν ἐναλλὰξ τοῦτο συμβαίνῃ· πολὺ δὲ πλέον
 
ὅταν ἡ τοῦ ἀνδρὸς σελήνη τῷ τῆς γυναικὸς
ἡλίῳ. διαλύονται δʼ ἐκ τῶν τυχόντων καὶ
 ἀπαλλοτριοῦνται τέλεον ὅταν αἱ προειρημέναι τῶν
φωτῶν στάσεις ἐν ἀσυνδέτοις ζῳδίοις τύχωσιν ἢ
ἐν διαμέτροις ἢ τετραγώνοις. κἂν μὲν τοὺς συμφώνους
τῶν φωτῶν συσχηματισμοὺς οἱ ἀγαθοποιοὶ
τῶν ἀστέρων ἐπιθεωρῶσιν, ἡδείας καὶ προσηνεῖς
καὶ ὀνησιφόρους τὰς διαμονὰς συντηροῦσιν· ἐὰν
δʼ οἱ κακοποιοί, μαχίμους καὶ ἀηδεῖς καὶ ἐπιζημίους.
ὁμοίως δὲ καὶ ἐπὶ τῶν ἀσυμφώνων
στάσεων οἱ μὲν ἀγαθοποιοὶ τοῖς φωσὶ μαρτυρήσαντες
οὐ τέλεον ἀποκόπτουσι τὰς συμβιώσεις,
ἀλλὰ ποιοῦσιν ἐπανόδους καὶ ἀναμνήσεις συντηρούσας
τό τε προσηνὲς καὶ τὸ φιλόστοργον· οἱ
δὲ κακοποιοὶ μετά τινος ἐπηρείας καὶ ὕβρεως
ποιοῦσι τὰς διαλύσεις. τοῦ μὲν οὖν τοῦ Ἑρμοῦ
μόνου σὺν αὐτοῖς γενομένου, ἐν περιβοησίαις
καὶ ἐγκλήμασι περικυλίονται· μετὰ δὲ τοῦ
τῆς Ἀφροδίτης ἐπὶ μοιχείαις ἢ φαρμακείαις
ἢ τοῖς τοιούτοις. τὰς δὲ κατʼ ἄλλον οἱονδήποτε
τρόπον γενομένας συναρμογὰς διακριτέον ἀφορῶντας
εἴς τε τὸν τῆς Ἀφροδίτης ἀστέρα καὶ
τὸν τοῦ Ἄρεως καὶ τὸν τοῦ Κρόνου. συνόντων
γὰρ αὐτῶν τοῖς φωσὶν οἰκείως καὶ τὰς συμβιώσεις
οἰκείας καὶ νομίμους τὰς συγγενείας· συγγένειαν
γὰρ ὥσπερ ἔχει πρὸς ἑκάτερον τῶν εἰρημένων
ἀστέρων ὁ τῆς Ἀφροδίτης, καὶ πρὸς μὲν τὸν τοῦ
 
Ἄρεως κατὰ τὸ συνακμάζον πρόσωπον, ἐπειδήπερ
ἐν τοῖς τριγωνικοῖς ἀλλήλων ζῳδίοις ἔχουσι τὰ
ὑψώματα, πρὸς δὲ τὸν τοῦ Κρόνου κατὰ τὸ πρεσβύτερον
πρόσωπον, ἐπειδὴ πάλιν ἐν τοῖς τριγωνικοῖς
 ἀλλήλων ἔχουσι τοὺς οἴκους.
Ὅθεν ὁ τῆς Ἀφροδίτης μετὰ μὲν τοῦ τοῦ Ἄρεως
ἁπλῶς ἐρωτικὰς διαθέσεις ποιεῖ· προσόντος δὲ
τοῦ τοῦ Ἑρμοῦ, καὶ περιβοησίας· ἐν δὲ τοῖς
ἐπικοίνοις καὶ συνοικειουμένοις ζῳδίοις Αἰγόκερῳ,
Ἰχθύσιν, ἀδελφῶν ἢ συγγενῶν ἐπιπλοκάς· κἂν
μὲν ἐπὶ τῶν ἀνδρῶν τῇ σελήνῃ συμπάρῃ, ποιεῖ
δυσὶν ἀδελφαῖς ἢ συγγενέσι συνερχομένους· ἐὰν
δὲ ἐπὶ τῶν γυναικῶν τῷ τοῦ Διός, δυσὶν ἀδελφοῖς ἢ συγγενέσιν.
Μετὰ δὲ τοῦ τοῦ Κρόνου πάλιν ὁ τῆς Ἀφροδίτης
τυχὼν ἁπλῶς μὲν ἡδείας καὶ εὐσταθεῖς ποιεῖ τὰς
συμβιώσεις· προσόντος δὲ τοῦ τοῦ Ἑρμοῦ, καὶ
ὠφελίμους· συμπροσγενομένου δὲ καὶ τοῦ τοῦ
Ἄρεως, ἀστάτους καὶ βλαβερὰς καὶ ἐπιζήλους.
κἂν μὲν ὁμοιοσχημονῇ αὐτοῖς, πρὸς ὁμήλικας
ποιεῖ τὰς ἐπιπλοκάς· ἂν δʼ ἀνατολικώτερος αὐτῶν,
πρὸς νεωτέρους ἢ νεωτέρας· ἐὰν δὲ δυτικώτερος,
πρὸς πρεσβυτέρας ἢ πρεσβυτέρους. ἐὰν δὲ καὶ ἐν
τοῖς ἐπικοίνοις ζῳδίοις ὦσιν ὁ τῆς Ἀφροδίτης καὶ ὁ
τοῦ Κρόνου, τουτέστιν Αἰγόκερῳ καὶ Ζυγῷ,
 
συγγενικὰς ποιοῦσι τὰς συνελεύσεις. ὡροσκοπήσαντι
δὲ ἢ μεσουρανήσαντι τῷ προειρημένῳ
σχήματι ἡ σελήνη μὲν συμπροσγενομένη ποιεῖ
τοὺς μὲν ἄρρενας μητράσιν ἢ μητέρων ἀδελφαῖς
ἢ μητρυιαῖς συνέρχεσθαι, τὰς δὲ θηλείας υἱοῖς ἢ
υἱοῖς ἀδελφῶν ἢ θυγατέρων ἀνδράσιν· ἥλιος δὲ
δυτικῶν μάλιστα ὄντων τῶν ἀστέρων τοὺς μὲν
 ἄρρενας θυγατράσιν ἢ θυγατέρων ἀδελφαῖς ἢ
γυναιξὶν υἱῶν, τὰς δὲ θηλείας πατράσιν ἢ πατέρων
ἀδελφοῖς ἢ πατρωοῖς. ἐὰν δʼ οἱ προκείμενοι
σχηματισμοὶ τῶν μὲν συγγενικῶν ζῳδίων μὴ
τύχωσιν, ἐν θηλυκοῖς δὲ ὦσι τόποις, ποιοῦσι καὶ
οὕτως καταφερεῖς καὶ πρὸς τὸ διαθεῖναί τε καὶ
διατεθῆναι πάντα τρόπον προχείρους, ἐπʼ ἐνίων
δὲ μορφώσεων καὶ ἀσελγεῖς, ὡς ἐπί τε τῶν
ἐμπροσθίων καὶ ὀπισθίων τοῦ Κριοῦ καὶ τῆς
Ὑάδος καὶ τῆς Καλπίδος καὶ τῶν ὀπισθίων τοῦ
Λέοντος καὶ τοῦ προσώπου τοῦ Αἰγόκερω. κεντρωθέντες
δὲ κατὰ μὲν τῶν πρώτων δύο κέντρων
τοῦ τε ἀπηλιωτικοῦ καὶ τοῦ μεσημβρινοῦ, παντελῶς
ἀποδεικνύουσι τὰ πάθη καὶ ἐπὶ δημοσίων τόπων
προάγουσι· κατὰ δὲ τῶν ἐσχάτων δύο τοῦ τε
λιβυκοῦ καὶ τοῦ βορείου σπάδοντας ποιοῦσι καὶ
 
αὐλικοὺς ἢ στείρας ἢ ἀτρήτους· Ἄρεως δὲ
προσόντος, ἀποκόπους ἢ τριβάδας.
Καὶ καθʼ ὅλου δὲ ποδαπήν τινα διάθεσιν πρὸς
τὰ ἀφροδίσια ἕξουσιν ἐπὶ μὲν τῶν ἀνδρῶν ἀπὸ τοῦ
τοῦ Ἄρεως ἐπισκεψόμεθα. τοῦ μὲν γὰρ τῆς
Ἀφροδίτης καὶ τοῦ τοῦ Κρόνου χωρισθείς, μαρτυρηθεὶς
δὲ ὑπὸ Διός, καθαρίους καὶ σεμνοὺς περὶ
τὰ ἀφροδίσια ποιεῖ καὶ μόνης τῆς φυσικῆς χρείας
στοχαζομένους· μετὰ Κρόνου δὲ μόνου μὲν τυχών,
εὐλαβεῖς καὶ ὀκνηροὺς καὶ καταψύχρους ἀπεργάζεται·
συσχηματιζομένων δʼ Ἀφροδίτης καὶ Διός,
 εὐκινήτους μὲν καὶ ἐπιθυμητικούς, ἐγκρατεῖς δὲ
καὶ ἀντιληπτικοὺς καὶ τὸ αἰσχρὸν φυλαττομένους·
μετὰ μόνης δʼ Ἀφροδίτης ἢ καὶ τοῦ Διὸς σὺν αὐτῇ
τυχόντος, ἀπόντος τοῦ τοῦ Κρόνου, λάγνους καὶ
ῥαθύμους καὶ πανταχόθεν ἑαυτοῖς τὰς ἡδονὰς
ποριζομένους. κἂν ὁ μὲν ἑσπέριος ᾖ τῶν ἀστέρων,
ὁ δὲ ἑῷος, καὶ πρὸς ἄρρενας καὶ πρὸς θηλείας
οἰκείως ἔχοντας, οὐχ ὑπερπαθῶς μέντοιγε πρὸς
οὐδέτερα τὰ πρόσωπα· ἐὰν δʼ ἀμφότεροι ἑσπέριοι,
πρὸς τὰ θηλυκὰ μόνα καταφερεῖς· θηλυκῶν δ̓
ὄντων τῶν ζῳδίων, καὶ αὐτοὺς διατιθεμένους· ἐὰν
δʼ ἀμφότεροι ἑῷοι, πρὸς τὰ παιδικὰ μόνα νοσηματώδεις·
ἀρρενικῶν δʼ ὄντων τῶν ζῳδίων, καὶ
πρὸς πᾶσαν ἀρρένων ἡλικίαν. κἂν μὲν ὁ τῆς
Ἀφροδίτης δυτικώτερος ᾖ, ταπειναῖς ἢ δούλαις ἢ
 
ἀλλοφύλοις συνερχομένους· ἐὰν δὲ ὁ τοῦ Ἄρεως,
ὑπερεχούσαις ἢ ὑπάνδροις ἢ δεσποίναις.
Ἐπὶ δὲ τῶν γυναικῶν τὸν τῆς Ἀφροδίτης ἐπισκεπτέον.
συσχηματιζόμενος γὰρ τῷ τοῦ Διὸς ἢ
καὶ τῷ τοῦ Ἑρμοῦ, σώφρονας καὶ καθαρίους ποιεῖ
περὶ τὰ ἀφροδίσια· καὶ τοῦ τοῦ Κρόνου δὲ
ἀπόντος, τῷ τοῦ Ἑρμοῦ συνοικειωθείς, κεκινημένας
μὲν καὶ ὀρεκτικάς, εὐλαβεῖς δὲ καὶ ὀκνηρὰς τὰ
πολλὰ καὶ τὸ αἰσχρὸν φυλαττομένας. Ἄρει δὲ
μόνῳ μὲν συνὼν ἢ καὶ συσχηματισθεὶς ὁ τῆς
Ἀφροδίτης ποιεῖ λάγνους καὶ καταφερεῖς καὶ
μᾶλλον ῥαθύμους· ἐὰν δὲ καὶ ὁ τοῦ Διὸς αὐτοῖς
 προσγένηται, κἂν μὲν ὁ τοῦ Ἄρεως ὑπὸ τὰς αὐγὰς
ᾖ τοῦ ἡλίου, συνέρχονται δούλοις ἢ ταπεινοτέροις ἢ
ἀλλοφύλοις· ἐὰν δὲ ὁ τῆς Ἀφροδίτης, ὑπερέχουσιν
ἢ δεσπόταις, ἑταιρῶν ἢ μοιχάδων ἐπέχουσαι
τρόπον· κἂν μὲν τεθηλυσμένοι ὦσι τοῖς τόποις ἢ
τοῖς σχήμασιν οἱ ἀστέρες, πρὸς τὸ διατίθεσθαι
μόνον καταφερεῖς· ἐὰν δὲ ἠρρενωμένοι, καὶ πρὸς
τὸ διατιθέναι γυναῖκας. ὁ μέντοι τοῦ Κρόνου τοῖς
προκειμένοις σχήμασι συνοικειωθείς, ἐὰν μὲν καὶ
αὐτὸς ᾖ τεθηλυσμένος, ἀσελγειῶν μόνος γίνεται
αἴτιος· ἐὰν δὲ ἀνατολικὸς καὶ ἠρρενωμένος, ἐπιψόγους
ἵστησιν ἢ τῶν ἐπιψόγων ἐραστὰς ἀπεργάζεται,
 
τοῦ μὲν τοῦ Διὸς πάλιν ἀεὶ πρὸς τὸ εὐσχημονέστερον
τῶν παθῶν συλλαμβανομένου, τοῦ δὲ τοῦ
Ἑρμοῦ πρὸς τὸ διαβοητότερον καὶ εὐπταιστότερον.

Περὶ τέκνων
Ἐπειδὴ δὲ τῷ περὶ γάμου τόπῳ καὶ ὁ περὶ τέκνων
ἀκολουθεῖ, σκοπεῖν δεήσει τοὺς τῷ κατὰ κορυφὴν
τόπῳ ἢ τῷ ἐπιφερομένῳ, τουτέστι τῷ τοῦ ἀγαθοῦ
δαίμονος, προσόντας ἢ συσχηματιζομένους· εἰ δὲ
μή, τοὺς τοῖς διαμέτροις αὐτῶν· καὶ σελήνην μὲν
καὶ Δία καὶ Ἀφροδίτην πρὸς δόσιν τέκνων λαμβάνειν,
ἥλιον δὲ καὶ Ἄρη καὶ Κρόνον πρὸς ἀτεκνίαν ἢ ὀλιγοτεκνίαν·
τὸν δὲ τοῦ Ἑρμοῦ, πρὸς ὁποτέρους ἂν αὐτῶν
τύχῃ συσχηματισθείς, ἐπίκοινον καὶ ἐπιδοτῆρα μὲν
ὅταν ἀνατολικὸς ᾖ, ἀφαιρέτην δʼ ὅταν δυτικός.
 Οἱ μὲν οὖν δοτῆρες ἁπλῶς μὲν οὕτω κείμενοι καὶ
κατὰ μόνας ὄντες μοναχὰ διδόασι τέκνα· ἐν δισώμοις
δὲ καὶ ἐν θηλυκοῖς ζῳδίοις, ὁμοίως δὲ καὶ ἐν
τοῖς πολυσπέρμοις, οἷον Ἰχθύσι καὶ Σκορπίῳ καὶ
Καρκίνῳ, δισσὰ ἢ καὶ πλείονα· καὶ ἠρρενωμένοι
μὲν τοῖς τε ἀρρενικοῖς ζῳδίοις καὶ τοῖς πρὸς
ἥλιον σχηματισμοῖς ἄρρενα· τεθηλυσμένοι δὲ
θήλεα· καθυπερτερηθέντες δὲ ὑπὸ τῶν κακοποιῶν
ἢ καὶ ἐν στειρώδεσι τόποις τυχόντες, οἷόν ἐστι
 
Λέων ἢ Παρθένος, διδόασι μέν, οὐκ ἐπὶ καλῷ δέ,
οὐδʼ ἐπὶ διαμονῇ. ἥλιος δὲ καὶ οἱ κακοποιοὶ
διακατασχόντες τοὺς εἰρημένους τόπους, ἐὰν μὲν
ἐν ἀρρενικοῖς ὦσιν ἢ στειρώδεσι ζῳδίοις καὶ ὑπὸ
τῶν ἀγαθοποιῶν ἀκαθυπερτέρητοι τελείας εἰσὶν
ἀτεκνίας δηλωτικοί, ἐπὶ θηλυκῶν δὲ ἢ πολυσπέρμων
ζῳδίων τυχόντες ἢ ὑπὸ τῶν ἀγαθοποιῶν
μαρτυρηθέντες διδόασι μέν, ἐπισινῆ δὲ καὶ ὀλιγοχρόνια.
τῶν δὲ αἱρέσεων ἀμφοτέρων λόγον ἐχουσῶν
πρὸς τὰ τεκνοποιὰ ζῴδια, τῶν δοθέντων τέκνων
ἀποβολαὶ γενήσονται ἢ πάντων ἢ ὀλίγων, πρὸς τὰς
ὑπεροχὰς τῶν καθʼ ἑκατέραν αἵρεσιν μαρτυρησάντων,
ὁποτέρους ἂν εὑρίσκωμεν ἤτοι πλείους ἢ
δυνατωτέρους ἐν τῷ ἀνατολικωτέρους ὑπάρχειν ἢ
ἐπικεντροτέρους ἢ καθυπερτερεῖν ἢ ἐπαναφέρεσθαι.
ἐὰν μὲν οὖν οἱ κυριεύσαντες τῶν εἰρημένων ζῳδίων
ἀνατολικοὶ τυγχάνωσι, δοτῆρες ὄντες τέκνων, εἰ
ἐν ἰδίοις ὦσι τόποις, ἔνδοξα καὶ ἐπιφανῆ ποιοῦσι
τὰ δοθέντα τέκνα· ἐὰν δὲ δυτικοὶ καὶ ἐν τοῖς τῆς
 ἀλλοτρίας αἱρέσεως τόποις, ταπεινὰ καὶ ἀνεπίφαντα.
κἂν μὲν σύμφωνοι τῇ ὥρᾳ καὶ τῷ κλήρῳ τῆς
τύχης καταλαμβάνωνται, προσφιλῆ τοῖς γονεῦσι
καὶ ἐπαφρόδιτα καὶ κληρονομοῦντα τὰς οὐσίας
αὐτῶν· ἂν δʼ ἀσύνδετοι ἢ ἀντικείμενοι, μάχιμα
 
καὶ ἐχθροποιούμενα καὶ ἐπιβλαβῆ καὶ μὴ παραλαμβάνοντα
τὰς τῶν γονέων οὐσίας. ὁμοίως δὲ
κἂν μὲν ἀλλήλοις ὦσι συνεσχηματισμένοι συμφώνως
οἱ τὰ τέκνα διδόντες, διαμένουσιν οἱ δοθέντες
φιλάδελφοι καὶ τιμητικοὶ πρὸς ἀλλήλους· ἂν δ̓
ἀσύνδετοι ἢ διάμετροι, φιλέχθρως καὶ ἐπιβουλευτικῶς
διακείμενοι. τὰ δὲ κατὰ μέρος πάλιν ἂν τις καταστοχάζοιτο
χρησάμενος ἐφʼ ἑκάστου τῷ τὴν δόσιν
πεποιημένῳ τῶν ἀστέρων ὡροσκοπίῳ καὶ ἀπὸ τῆς
λοιπῆς διαθέσεως ὡς ἐπὶ γενέσεως τὴν περὶ τῶν
ὁλοσχερεστέρων ἐπίσκεψιν ποιούμενος.

Περὶ φίλων καὶ ἐχθρῶν
Τῶν δὲ φιλικῶν διαθέσεων καὶ τῶν ἐναντίων, ὧν
τὰς μὲν μείζους καὶ πολυχρονίους καλοῦμεν συμπαθείας
καὶ ἔχθρας, τὰς δὲ ἐλάττους καὶ προσκαίρους
συναστρίας καὶ ἀντιδικίας, ἡ ἐπίσκεψις ἡμῖν
ἔσται τὸν τρόπον τοῦτον. ἐπὶ μὲν γὰρ τῶν κατὰ
μεγάλα συμπτώματα θεωρουμένων παρατηρεῖν
δεῖ τοὺς ἀμφοτέρων τῶν γενέσεων κυριωτάτους
τόπους, τουτέστι τόν τε ἡλιακὸν καὶ τὸν σεληνιακὸν
 καὶ τὸν ὡροσκοπικὸν καὶ τὸν τοῦ κλήρου τῆς τύχης,
ἐπειδήπερ κατὰ μὲν τῶν αὐτῶν τυχόντες δωδεκατημορίων
ἢ ἐναλλάξαντες τοὺς τόπους ἤτοι πάντες ἢ
 
οἱ πλείους, καὶ μάλισθʼ ὅταν οἱ ὡροσκοποῦντες
περὶ τὰς ιζ μοίρας ἀλλήλων ἀπέχωσι, ποιοῦσι
συμπαθείας ἀπταίστους καὶ ἀδιαλύτους καὶ ἀνεπηρεάστους·
κατὰ δὲ τῶν ἀσυνδέτων ἢ τῶν
διαμετρούντων σταθέντες ἔχθρας μεγίστας καὶ
ἐναντιώσεις πολυχρονίους· μηδετέρως δὲ τυχόντες
ἀλλὰ μόνον ἐν τοῖς συσχηματιζομένοις, εἰ μὲν ἐν
τοῖς τριγώνοις εἶεν ἢ ἐν ἑξαγώνοις, ἥττονας
ποιοῦσι τὰς συμπαθείας· εἰ δʼ ἐν τοῖς τετραγώνοις,
ἥττονας τὰς ἀντιπαθείας, ὡς γίνεσθαί τινας
κατὰ καιροὺς ἐν μὲν ταῖς φιλίαις ἀποσιωπήσεις
καὶ μικρολογίας ὅταν οἱ κακοποιοὶ τὸν συσχηματισμὸν
παροδεύωσιν· ἐν δὲ ταῖς ἔχθραις
σπονδὰς καὶ ἀποκαταστάσεις κατὰ τὰς τῶν
ἀγαθοποιῶν τοῖς σχηματισμοῖς ἐπεμβάσεις.
ἐπεὶ δὲ φιλίας καὶ ἔχθρας εἴδη τρία· ἢ γὰρ διὰ
προαίρεσιν οὕτως ἔχουσι πρὸς ἀλλήλους ἢ διὰ
χρείαν ἢ δἰ ἡδονὴν καὶ λύπην· ὅταν μὲν πάντες
ἢ οἱ πλείους τῶν εἰρημένων τόπων οἰκειωθῶσι
πρὸς ἀλλήλους, ἐκ πάντων ἡ φιλία συνάγεται τῶν
εἰδῶν, ὥσπερ ὅταν ἀνοικείως ἡ ἔχθρα. ὅταν δὲ
οἱ τῶν φωτῶν μόνον, διὰ προαίρεσιν, ἥτις ἐστὶ
φιλία καὶ βελτίστη καὶ ἀσφαλεστάτη καὶ ἔχθρα
 χειρίστη καὶ ἄπιστος· ὁμοίως δʼ ὅταν μὲν οἱ τῶν
 
κλήρων τῆς τύχης, διὰ χρείας· ὅταν δὲ οἱ τῶν
ὡροσκόπων, δἰ ἡδονὰς ἢ λύπας.
Παρατηρητέον δὲ τῶν συσχηματιζομένων τόπων
τάς τε καθυπερτερήσεις καὶ τὰς τῶν ἀστέρων
ἐπιθεωρήσεις· ἐφʼ ὧν μὲν γὰρ ἂν γενέσεων ᾖ ἡ
τοῦ σχηματισμοῦ καθυπερτέρησις, ἢ ἐὰν τὸ αὐτὸ ἢ
τὸ ἔγγιστα ᾖ ζῴδιον τῇ ἐπαναφορᾷ, ἐκείνῃ τὸ
αὐθεντικώτερον καὶ ἐπιστατικώτερον τῆς φιλίας
ἢ τῆς ἔχθρας προσνεμητέον· ἐφʼ ὧν δὲ ἡ ἐπιθεώρησις
τῶν ἀστέρων βελτίων πρὸς ἀγαθοποιίαν
καὶ δύναμιν, ἐκείναις τό τε ἐκ τῆς φιλίας ὠφελιμώτερον
καὶ τὸ ἐκ τῆς ἔχθρας κατορθωτικώτερον ἀποδοτέον.
Ἐπὶ δὲ τῶν κατὰ χρόνους τισὶ συνισταμένων
προσκαίρων συναστριῶν τε καὶ ἐναντιώσεων προσεκτέον
ταῖς καθʼ ἑκατέραν γένεσιν κινήσεσι τῶν
ἀστέρων, τουτέστι κατὰ ποίους χρόνους αἱ τῶν τῆς
ἑτέρας γενέσεως ἀστέρων ἀφέσεις ἐπέρχονται
 
τοῖς τόποις τῶν τῆς ἑτέρας γενέσεως ἀστέρων.
γίνονται γὰρ κατὰ τούτους φιλίαι καὶ ἔχθραι
μερικαὶ καὶ διακρατοῦσαι χρόνον ὀλίγιστον μὲν
τὸν μέχρι τῆς διαλύσεως αὐτῆς, πλεῖστον δὲ τὸν
μέχρι τῆς ἑτέρου τινὸς τῶν ἐπιφερομένων ἀστέρων
καταλήψεως. Κρόνος μὲν οὖν καὶ Ζεὺς ἐπελθόντες
τοῖς ἀλλήλων τόποις ποιοῦσι φιλίας διὰ συστάσεις
ἢ γεωργίας ἢ κληρονομίας· Κρόνος δὲ καὶ Ἄρης
μάχας καὶ ἐπιβουλὰς τὰς κατὰ προαίρεσιν· Κρόνος
 δὲ καὶ Ἀφροδίτη συνεπιπλοκὰς διὰ συγγενικῶν
προσώπων, ταχὺ μέντοι ψυχούσας· Κρόνος δὲ καὶ
Ἑρμῆς συμβιώσεις καὶ κοινωνίας διὰ δόσιν καὶ
λῆψιν καὶ ἐμπορίαν ἢ μυστήρια· Ζεὺς δὲ καὶ Ἄρης
ἑταιρίας δἰ ἀξιωματικῶν ἢ οἰκονομικῶν· Ζεὺς δὲ
καὶ Ἀφροδίτη φιλίας τὰς διὰ θηλυκῶν προσώπων
ἢ τῶν ἐν ἱεροῖς θρησκειῶν ἢ χρησμῶν ἢ τῶν
τοιούτων· Ζεὺς δὲ καὶ Ἑρμῆς συναναστροφὰς διὰ
λόγους καὶ ἐπιστήμας καὶ προαίρεσιν φιλόσοφον·
Ἄρης δὲ καὶ Ἀφροδίτη συνεπιπλοκὰς τὰς δἰ
ἔρωτας καὶ μοιχείας ἢ νοθείας, ἐπισφαλεῖς δὲ καὶ
οὐκ ἐπὶ πολὺ διευθηνούσας· Ἄρης δὲ καὶ Ἑρμῆς
ἔχθρας καὶ περιβοησίας καὶ δίκας διὰ πραγμάτων
ἢ φαρμάκων ἀφορμάς· Ἀφροδίτη δὲ καὶ Ἑρμῆς
 
συμβιώσεις τὰς διὰ τέχνην τινὰ ἢ μοῦσαν ἢ
σύστασιν ἀπὸ γραμμάτων ἢ θηλυκῶν προσώπων.
Τὴν μὲν οὖν ἐπὶ τὸ μᾶλλον καὶ ἧττον ἐπίτασιν καὶ
ἄνεσιν τῶν συναστριῶν ἢ τῶν ἐναντιώσεων διακριτέον
ἐκ τῆς τῶν ἐπιλαμβανομένων τόπων πρὸς
τοὺς πρώτους καὶ κυριωτάτους τέτταρας τόπους
διαθέσεως· ἐπειδήπερ κατὰ κέντρων μὲν ἢ κλήρων
ἢ τῶν φωτῶν τυχόντες ἐπιφανεστέρας ποιοῦσι τὰς
ἐπισημασίας· ἀλλοτριωθέντες δὲ αὐτῶν ἀνεπιφάντους.
τὴν δὲ ἐπὶ τὸ βλαβερώτερον ἢ ὠφελιμώτερον
τοῖς ἑταίροις ἐκ τῆς τῶν ἐπιθεωρούντων
ἀστέρων τοὺς εἰρημένους τόπους ἐπὶ τὸ ἀγαθὸν ἢ
κακὸν ἰδιοτροπίας.
Ἰδίως δὲ ὁ περὶ δούλων τόπος ἢ λόγος καὶ τῆς τῶν
 δεσποτῶν πρὸς αὐτοὺς συμπαθείας ἢ ἀντιπαθείας ἐκ
τοῦ κακοδαιμονοῦντος ζῳδίου λαμβάνεται, καὶ τῆς
τῶν ἐπιθεωρούντων τὸν τόπον ἀστέρων κατά τε
τὴν γένεσιν αὐτὴν καὶ κατὰ τὰς ἐπεμβάσεις ἢ διαμετρήσεις
φυσικῆς ἐπιτηδειότητος, καὶ μάλισθ̓
ὅταν οἱ τοῦ δωδεκατημορίου κυριεύσαντες ἤτοι
συμφωνῶσι τοῖς αὐθεντικοῖς τόποις τῆς γενέσεως
ἢ ἐναντίους ποιῶνται τοὺς συσχηματισμούς.

Περὶ ξενιτείας
Ὁ δὲ περὶ ξενιτείας τόπος καταλαμβάνεται διὰ
τῆς τῶν φωτῶν πρὸς τὰ κέντρα στάσεως, ἀμφοτέρων
μέν, μάλιστα δὲ τῆς σελήνης. δύνουσα γὰρ ἢ ἀποκεκλικυῖα
τῶν κέντρων ξενιτείας καὶ τόπων μεταβολὰς
ποιεῖ. δύναται δὲ τὸ παραπλήσιον ἐνίοτε καὶ ὁ
τοῦ Ἄρεως ἤτοι δύνων ἢ καὶ αὐτὸς ἀποκεκλικὼς
τοῦ κατὰ κορυφήν, ὅταν τοῖς φωσὶ διάμετρον ἢ
τετράγωνον ἔχῃ στάσιν. ἐὰν δὲ καὶ ὁ κλῆρος τῆς
τύχης ἐν τοῖς ποιήσασι τὴν ἀποδημίαν ζῳδίοις
ἐκπέσῃ, καὶ τοὺς βίους ὅλους καὶ τὰς ἀναστροφὰς
καὶ τὰς πράξεις ἐπὶ τῆς ξένης ἔχοντες διατελοῦσιν.
ἀγαθοποιῶν μὲν οὖν ἐπιθεωρούντων τοὺς εἰρημένους
τόπους ἢ ἐπιφερομένων αὐτοῖς, ἐνδόξους ἕξουσι καὶ
ἐπικερδεῖς τὰς ἐπὶ ξένης πράξεις καὶ τὰς ἐπανόδους
ταχείας καὶ ἀνεμποδίστους· κακοποιῶν δέ, ἐπιπόνους
 καὶ ἐπιβλαβεῖς καὶ ἐπικινδύνους καὶ δυσανακομίστους,
τῆς συγκρατικῆς ἐπισκέψεως πανταχῆ
συμπαραλαμβανομένης κατʼ ἐπικράτησιν τῶν τοῖς
 
αὐτοῖς τόποις συσχηματιζομένων, καθάπερ ἐν τοῖς
πρώτοις διωρισάμεθα.
Ὡς ἐπὶ πᾶν δὲ ἐν μὲν τοῖς τῶν ἑῴων τεταρτημορίων
ἀποκλίμασιν ἐκπεσόντων τῶν φωτῶν, εἰς τὰ
πρὸς ἀνατολὰς καὶ μεσημβρίαν μέρη τῶν οἰκήσεων
τὰς ἀποδημίας γίνεσθαι συμβαίνει· ἐν δὲ τοῖς τῶν
λιβυκῶν ἢ καὶ ἐν αὐτῷ τῷ δύνοντι, εἰς τὰ πρὸς
ἄρκτους καὶ δυσμάς. κἂν μὲν μονοειδῆ τύχῃ τὰ
τὴν ξενιτείαν ποιήσαντα ζῴδια, ἤτοι αὐτὰ ἢ οἱ
οἰκοδεσποτήσαντες αὐτῶν ἄστερες, διὰ μακροῦ καὶ
κατὰ καιροὺς ποιήσονται τὰς ἀποδημίας· ἐὰν δὲ
δίσωμα ἢ δίμορφα, συνεχῶς καὶ ἐπὶ πλεῖστον χρόνον.
Ζεὺς μὲν οὖν καὶ Ἄφροδίτη κύριοι γενόμενοι τῶν
τὴν ξενιτείαν ποιούντων τόπων καὶ φωτῶν οὐ
μόνον ἀκινδύνους ἀλλὰ καὶ θυμήρεις ποιοῦσι τὰς
ὁδοιπορίας· ἤτοι γὰρ ὑπὸ τῶν προεστώτων ἐν
ταῖς χώραις ἢ διὰ φίλων ἀφορμὰς παραπέμπονται,
συνεργούσης αὐτοῖς τῆς τε τῶν καταστημάτων
εὐαερίας καὶ τῆς τῶν ἐπιτηδείων ἀφθονίας· προσγενομένου
δὲ αὐτοῖς καὶ τοῦ τοῦ Ἑρμοῦ πολλάκις
καὶ δἰ αὐτῆς τῆς εἰρημένης συντυχίας ὠφέλειαι
καὶ προκοπαὶ καὶ δωρεαὶ καὶ τιμαὶ προσγίνονται.
Κρόνος δὲ καὶ Ἄρης ἐπιλαβόντες τὰ φῶτα, κἂν
 μάλιστα διαμηκίζωσιν ἀλλήλους, τὰ περιγενόμενα
ποιοῦσιν ἄχρηστα καὶ κινδύνοις περικυλίουσι μεγάλοις,
ἐν μὲν τοῖς καθύγροις τυχόντες ζῳδίοις, διὰ
δυσπλοιῶν καὶ ναυαγίων ἢ πάλιν δυσοδιῶν καὶ
 
ἐρήμων τόπων· ἐν δὲ τοῖς στερεοῖς, διὰ κρημνισμῶν
καὶ ἐμβολῶν πνευμάτων· ἐν δὲ τοῖς τροπικοῖς καὶ
ἰσημερινοῖς δἰ ἔνδειαν τῶν ἐπιτηδείων καὶ νοσώδεις
καταστάσεις· ἐν δὲ τοῖς ἀνθρωποείδεσι διὰ ληστήρια
καὶ ἐπιβουλὰς καὶ συλήσεις· ἐν δὲ τοῖς χερσαίοις
διὰ θηρίων ἐφόδους ἢ σεισμούς, Ἑρμοῦ δὲ συμπροσόντος
διὰ μετέωρα καὶ κατηγορίας ἐπισφαλεῖς,
ἔτι δὲ καὶ διὰ τὰς τῶν ἑρπετῶν καὶ τῶν ἄλλων
ἰοβόλων πληγάς, παρατηρουμένης ἔτι μὲν τῆς τῶν
συμπτωμάτων, ἐάν τε ὠφέλιμα ἐάν τε βλαβερὰ ᾖ,
ἰδιοτροπίας, τουτέστι τῆς περὶ τὸ αἴτιον διαφορᾶς,
καὶ ἐκ τῆς τῶν αἰτιατικῶν τόπων πράξεως ἢ
κτήσεως ἢ σώματος ἢ ἀξιώματος κατὰ τὴν ἐξ
ἀρχῆς διάθεσιν κυρίας, τῶν δὲ τὰς ἐπισημασίας
μάλιστα ποιησόντων καιρῶν ἐκ τῆς τῶν ε πλανωμένων
κατὰ χρόνους ἐπεμβάσεων ποιότητος. καὶ
ταῦτα μὲν ἡμῖν μέχρι τοσούτων ὑποτετυπώσθω.

Περὶ θανάτου ποιότητος
Καταλειπομένης δʼ ἐπὶ πᾶσι τῆς περὶ τὸ ποιὸν
 τῶν θανάτων ἐπισκέψεως, προδιαληψόμεθα διὰ
τῶν ἐν τοῖς περὶ τῶν χρόνων τῆς ζωῆς ἐφωδευμένων
πότερον κατὰ ἄφεσιν ἀκτῖνος ἡ ἀναίρεσις
ἀποτελεσθήσεται ἢ κατὰ τὴν ἐπὶ τὸ δυτικὸν τοῦ
 
ἐπικρατήτορος καταφοράν. εἰ μὲν γὰρ κατὰ
ἄφεσιν καὶ ὑπάντησιν ἡ ἀναίρεσις γίνοιτο, τὸν τῆς
ὑπαντήσεως τόπον εἰς τὴν τοῦ θανάτου ποιότητα
προσήκει παρατηρεῖν· εἰ δὲ κατὰ τὴν ἐπὶ τὸ δύνον
καταφοράν, αὐτὸν τὸν δυτικὸν τόπον. ὁποῖοι γὰρ
ἂν ὦσιν ἤτοι οἱ ἐπόντες τοῖς εἰρημένοις τόποις, ἢ
ἐὰν μὴ ἐπῶσιν, οἱ πρῶτοι τῶν ἄλλων αὐτοῖς
ἐπιφερόμενοι, τοιούτους καὶ τοὺς θανάτους ἔσεσθαι
διαληπτέον, συμβαλλομένων ταῖς φύσεσιν αὐτῶν
πρὸς τὸ ποικίλον τῶν συμπτωμάτων τῶν τε
συσχηματιζομένων ἀστέρων καὶ τῆς αὐτῶν τῶν
εἰρημένων ἀναιρετικῶν τόπων ἰδιοτροπίας ζῳδιακῶς
τε καὶ κατὰ τὴν τῶν ὁρίων φύσιν.
Ὁ μὲν οὖν τοῦ Κρόνου τὴν κυρίαν τοῦ θανάτου
λαβὼν ποιεῖ τὰ τέλη διὰ νόσων πολυχρονίων καὶ
φθίσεων καὶ ῥευματισμῶν καὶ συντήξεων καὶ
ῥιγοπυρέτων καὶ σπληνικῶν καὶ ὑδρωπικῶν καὶ
κοιλιακῶν καὶ ὑστερικῶν διαθέσεων καὶ ὅσαι
κατὰ πλεονασμὸν τοῦ ψυχροῦ συνίστανται. ὁ δὲ
τοῦ Διὸς ποιεῖ τοὺς θανάτους ἀπὸ συνάγχης καὶ
περιπνευμονίας καὶ ἀποπληξίας καὶ σπασμῶν καὶ
κεφαλαλγίας καὶ τῶν καρδιακῶν διαθέσεων καὶ
ὅσαι κατὰ πνεύματος ἀμετρίαν ἢ δυσωδίαν ἐπισυνάπτουσιν.
ὁ δὲ τοῦ Ἄρεως ἀπὸ πυρετῶν
 συνεχῶν καὶ ἡμιτριταϊκῶν καὶ αἰφνιδίων πληγῶν
καὶ νεφριτικῶν καὶ αἱμοπτυικῶν διαθέσεων καὶ
 
αἱμορραγιῶν καὶ ἐκτρωσμῶν καὶ τοκετῶν καὶ
ἐρυσιπελατῶν καὶ ὀλέθρων καὶ ὅσα τῶν νοσημάτων
κατʼ ἐκπύρωσιν καὶ ἀμετρίαν τοῦ θερμοῦ
τοὺς θανάτους ἐπιφέρει. ὁ δὲ τῆς Ἀφροδίτης διὰ
στομαχικῶν καὶ ἡπατικῶν καὶ δυσεντερικῶν διαθέσεων
ποιεῖ τοὺς θανάτους, ἔτι δὲ διὰ νομῶν καὶ
συρίγγων καὶ λειχήνων καὶ φαρμάκων δόσεως καὶ
ὅσα τοῦ ὑγροῦ πλεονάσαντος ἢ φθαρέντος ἀποτελεῖται
συμπτώματα. ὁ δὲ τοῦ Ἑρμοῦ διὰ μανιῶν
καὶ ἐκστάσεων καὶ μελαγχολιῶν καὶ πτωματισμῶν
καὶ ἐπιλήψεων καὶ βηχικῶν καὶ ἀναφορικῶν νοσημάτων
καὶ ὅσα τοῦ ξηροῦ πλεονάσαντος ἢ φθαρέντος συνίσταται.
Ἰδίοις μὲν οὖν τελευτῶσι θανάτοις οἱ κατὰ τὸν
εἰρημένον τρόπον μεταστάντες τοῦ ζῆν, ὅταν οἱ
τὴν κυρίαν τοῦ θανάτου λαβόντες ἐπὶ τῆς ἰδίας
ἢ τῆς οἰκείας φυσικῆς ἰδιοτροπίας τύχωσιν ὄντες,
ὑπὸ μηδενὸς καθυπερτερηθέντες τῶν κακῶσαι
καὶ ἐπιφανέστερον ποιῆσαι τὸ τέλος δυναμένων·
βιαίοις δὲ καὶ ἐπισήμοις ὅταν ἢ ἀμφότεροι κυριεύσωσιν
οἱ κακοποιοὶ τῶν ἀναιρετικῶν τόπων ἤτοι
συνόντες ἢ τετραγωνίζοντες ἢ διαμηκίζοντες ἢ
ὁπότερος αὐτῶν ἢ καὶ ἀμφότεροι τὸν ἥλιον ἢ τὴν
 σελήνην ἢ καὶ ἀμφότερα τὰ φῶτα καταλάβωσι,
τῆς μὲν τοῦ θανάτου κακώσεως ἀπὸ τῆς αὐτῶν
συνελεύσεως συνισταμένης, τοῦ δὲ μεγέθους ἀπὸ
 
τῆς τῶν φωτῶν ἐπιμαρτυρήσεως, τῆς δὲ ποιότητος
πάλιν ἀπὸ τῆς τῶν λοιπῶν ἀστέρων συνεπιθεωρήσεως
καὶ τῶν τοὺς κακοποιοὺς περιεχόντων ζῳδίων.
Ὁ μὲν γὰρ τοῦ Κρόνου τὸν ἥλιον παρὰ τὴν
αἵρεσιν τετραγωνίσας ἢ διαμηκίσας ἐν μὲν τοῖς
στερεοῖς ποιεῖ τοὺς κατὰ θλίψιν ὄχλων ἢ ἀγχόναις
ἢ στραγγαλιαῖς ἀπολλυμένους· ὁμοίως δὲ
κἂν δύνῃ τῆς σελήνης ἐπιφερομένης· ἐν δὲ τοῖς
θηριώδεσι ζῳδίοις, ὑπὸ θηρίων διαφθειρομένους·
κὰν ὁ τοῦ Διὸς ἐπιμαρτυρήσῃ κεκακωμένος καὶ
αὐτός, ἐν δημοσίοις τόποις ἢ ἐπισήμοις ἡμέραις
θηριομαχοῦντας· ἀνθωροσκοπήσας δὲ ὁποτέρῳ
τῶν φωτῶν, ἐν εἱρκταῖς ἀπολλυμένους· τῷ δὲ
τοῦ Ἑρμοῦ συσχηματισθεὶς καὶ μάλιστα περὶ
τοὺς ἐν τῇ σφαίρᾳ ὄφεις ἢ τὰ χερσαῖα τῶν
ζῳδίων, ἀπὸ δακέτων ἰοβόλων ἀποθνήσκοντας·
Ἀφροδίτης δὲ αὐτοῖς προσγενομένης, ὑπὸ φαρμακειῶν
καὶ γυναικείων ἐπιβουλῶν· ἐν Παρθένῳ
δὲ καὶ Ἰχθύσιν ἢ τοῖς καθύγροις ζῳδίοις τῆς
σελήνης συσχηματισθείσης, ὑποβρυχίους καὶ ἐν
ὕδασιν ἀποπνιγομένους· περὶ δὲ τὴν Ἀργώ, καὶ
ναυαγίοις περιπίπτοντας· ἐν δὲ τοῖς τροπικοῖς ἢ
τετραπόδοις ἡλίῳ συνὼν ἢ διαμηκίσας ἢ ἀντὶ
 
τοῦ ἡλίου τῷ τοῦ Ἄρεως, ὑπὸ συμπτώσεων καταλαμβανομένους·
 ἐὰν δὲ καὶ μεσουρανῶσιν ἢ ἀντιμεσουρανῶσιν,
ἀπὸ ὕψους κατακρημνιζομένους.
Ὁ δὲ τοῦ Ἄρεως τῷ ἡλίῳ παρʼ αἵρεσιν ἢ τῇ
σελήνῃ τετράγωνος ἢ διάμετρος σταθεὶς ἐν μὲν
τοῖς ἀνθρωποείδεσι ζῳδίοις ἐν στάσεσιν ἐμφυλίοις
ἢ ὑπὸ πολεμίων ποιεῖ σφαζομένους ἢ αὐτόχειρας
ἑαυτῶν γινομένους, διὰ γυναῖκας δὲ ἢ καὶ γυναικῶν
φονέας, ἐπὰν καὶ ὁ τῆς Ἀφροδίτης αὐτοῖς μαρτυρήσῃ·
κἂν ὁ τοῦ Ἑρμοῦ δὲ τούτοις συσχηματισθῇ,
ὑπὸ πειρατῶν ἢ ληστηρίων ἢ κακουργῶν
ἀπολλυμένους· ἐπὶ δὲ τῶν μελοκοπουμένων καὶ
ἀτελῶν ζῳδίων ἢ κατὰ τὸ γοργόνιον τοῦ Περσέως,
ἀποκεφαλιζομένους ἢ μελοκοπουμένους· ἐν δὲ
Σκορπίῳ καὶ Ταύρῳ καύσεσιν ἢ τομαῖς ἢ ἀποτομαῖς
ἰατρῶν ἢ σπασμοῖς ἀποθνήσκοντας· ἐπὶ δὲ
τοῦ μεσουρανήματος ἢ ἀντιμεσουρανήματος, σταυροῖς
ἀνορθουμένους, καὶ μάλιστα περὶ τὸν Κηφέα
καὶ τὴν Ἀνδρομέδαν· ἐπὶ δὲ τοῦ δύνοντος ἢ ἀνθωροσκοποῦντος,
ζῶντας καιομένους· ἐν δὲ τοῖς
τετράποσιν, ἀπὸ συμπτώσεων καὶ συνθραύσεων καὶ
συμπτωμάτων ἀποθνήσκοντας. τοῦ δὲ τοῦ Διὸς
καὶ τούτῳ μαρτυρήσαντος καὶ συγκακωθέντος
 
ἐπισήμοις πάλιν ἀπόλλυνται κατακρίσεσι καὶ
χόλοις ἡγεμόνων ἢ βασιλέων.
Συγγενόμενοι δὲ ἀλλήλοις οἱ κακοποιοὶ καὶ οὕτω
διαμηκίσαντες ἐπί τινος τῶν εἰρημένων αἰτιατικῶν
διαθέσεων συνεργοῦσιν ἔτι μᾶλλον πρὸς τὴν τοῦ
θανάτου κάκωσιν, τῆς κατὰ τὸ ποιὸν κυρίας περὶ
 τὸν αὐτοῦ τοῦ ἀναιρετικοῦ τόπου τυχόντα γινομένης,
ἢ καὶ πολλῶν τῶν θανατικῶν συμπτωμάτων
ἢ δισσῶν ἤτοι κατὰ τὸ ποιὸν ἢ κατὰ τὸ ποσὸν
ἀποτελουμένων, ὅταν ἀμφότεροι λόγον ἔχωσι πρὸς
τοὺς ἀναιρετικοὺς τόπους. οἱ τοιοῦτοι δὲ καὶ ταφῆς
ἄμοιροι καταλείπονται· δαπανῶνται δὲ ὑπὸ θηρίων
ἢ οἰωνῶν, ὅταν περὶ τὰ ὁμοειδῆ τῶν ζῳδίων οἱ
κακοποιοὶ τύχωσι, μηδενὸς τῶν ἀγαθοποιῶν τῷ
ὑπὸ γῆν ἢ τοῖς ἀναιρετικοῖς τόποις μαρτυρήσαντος.
ἐπὶ ξένης δὲ οἱ θάνατοι γίνονται τῶν τοὺς
ἀναιρετικοὺς τόπους κατασχόντων ἀστέρων ἐν τοῖς
ἀποκλίμασιν ἐκπεσόντων, καὶ μάλισθʼ ὅταν καὶ ἡ
σελήνη παροῦσα ἢ τετραγωνίζουσα ἢ διαμηκίζουσα
τύχῃ τοὺς εἰρημένους τόπους.

Περὶ χρόνων διαιρέσεως
Ἐφωδευμένου δὲ ἡμῖν κεφαλαιωδῶς τοῦ τύπου
τῆς καθʼ ἕκαστον εἶδος ἐπισκέψεως μέχρι μόνων
 
αὐτῶν, ὥσπερ ἐν ἀρχῇ προεθέμεθα, τῶν καθʼ ὅλα
μέρη λαμβανομένων πραγματειῶν, λοιπὸν ἂν εἴη
προσθεῖναι κατὰ τὸν αὐτὸν τρόπον ὅσα καὶ περὶ τὰς
τῶν χρόνων διαιρέσεις ὀφείλει θεωρηθῆναι φυσικῶς
καὶ ἀκολούθως ταῖς ἐπὶ μέρους ἐκτεθειμέναις
πραγματείαις. ὥσπερ τοίνυν καὶ ἐπὶ πάντων
ἁπλῶς τῶν γενεθλιαλογικῶν τόπων προυφέστηκέ
τις τῶν ἐπὶ μέρους εἱμαρμένη μείζων, ἡ τῆς τῶν
χωρῶν αὐτῶν, ᾗ τὰ καθʼ ἕκαστον ὁλοσχερῶς
 θεωρούμενα περὶ τὰς γενέσεις ὑποπίπτειν πέφυκεν,
ὡς τά τε περὶ τὰς τῶν σωμάτων μορφὰς καὶ τὰς
τῶν ψυχῶν ἰδιοτροπίας καὶ τὰς τῶν ἐθῶν καὶ
νομίμων ἐναλλαγάς, καὶ δεῖ τὸν φυσικῶς ἐπισκεπτόμενον
ἀεὶ τῆς πρώτης καὶ κυριωτέρας αἰτίας
κρατεῖν, ὅπως μὴ κατὰ τὸ τῶν γενέσεων παρόμοιον
λάθῃ ποτέ, τὸν μὲν ἐν Αἰθιοπίᾳ γενόμενον, φέρε
εἰπεῖν, λευκόχρουν ἢ τετανὸν τὰς τρίχας εἰπών,
τὸν δὲ Γερμανὸν ἢ τὸν Γαλάτην μελάγχροα καὶ
οὐλοκέφαλον· ἢ τούτους μὲν ἡμέρους τοῖς ἤθεσιν ἢ
φιλολόγους ἢ φιλοθεώρους, τοὺς δʼ ἐν τῇ Ἑλλάδι
τὰς ψυχὰς ἀγρίους καὶ τὸν λόγον ἀπαιδεύτους· ἢ
πάλιν κατὰ τὸ τῶν ἐθῶν καὶ νομίμων ἴδιον ἐπὶ τῶν
συμβιώσεων, λόγου χάριν, τῷ μὲν Ἰταλῷ τὸ γένος
ἀδελφικὸν γάμον προθέμενος, δέον τῷ Αἰγυπτίῳ,
τούτῳ δὲ μητρικόν, δέον τῷ Πέρσῃ· καὶ ὅλως
προδιαλαμβάνειν τὰς καθʼ ὅλου τῆς εἱμαρμένης
περιστάσεις, εἶτα τὰς κατὰ μέρος πρὸς τὸ μᾶλλον
 
ἢ ἧττον ἐφαρμόζειν· τὸν αὐτὸν τρόπον καὶ ἐπὶ
τῶν χρονικῶν διαιρέσεων τὰς τῶν χρονικῶν
ἡλικιῶν διαφορὰς καὶ ἐπιτηδειότητας πρὸς ἕκαστα
τῶν ἀποτελεσμάτων ἀναγκαῖον προϋποτίθεσθαι, καὶ
σκοπεῖν ὅπως μὴ κατὰ τὸ κοινὸν καὶ ἁπλοῦν τῶν
πρὸς τὴν ἐπίσκεψιν θεωρουμένων συμβατικῶν
λάθωμεν αὑτούς ποτε τῷ μὲν βρέφει πρᾶξιν ἢ
 γάμον ἤ τι τῶν τελειοτέρων εἰπόντες, τῷ δὲ πάνυ
γέροντι τεκνοποιΐαν ἤ τι τῶν νεανικωτέρων· ἀλλὰ
καθάπαξ τὰ διὰ τῶν ἐφόδων τῶν χρονικῶν θεωρούμενα
κατὰ τὸ παρόμοιον καὶ ἐνδεχόμενον τῶν
ταῖς ἡλικίαις συμφύλων ἐφαρμόζωμεν. ἔστι γὰρ
ἐπιβολὴ μία καὶ ἡ αὐτὴ πάντων ἐπὶ τῶν χρονικῶν
τῆς καθʼ ὅλου φύσεως τῶν ἀνθρώπων, ἐχομένη καθ̓
ὁμοιότητα καὶ παραβολὴν τῆς τάξεως τῶν ἑπτὰ
πλανωμένων, ἀρχομένη μὲν ἀπὸ τῆς πρώτης
ἡλικίας καὶ τῆς πρώτης ἀφʼ ἡμῶν σφαίρας, τουτέστι
τῆς σεληνιακῆς, λήγουσα δὲ ἐπὶ τὴν πυμάτην
τῶν ἡλικιῶν καὶ τῶν πλανωμένων σφαιρῶν
τὴν ὑστάτην, Κρόνου δὲ προσαγορευομένην. καὶ
συμβέβηκεν ὡς ἀληθῶς ἑκάστῃ τῶν ἡλικιῶν τὰ
οἰκεῖα τῇ φύσει τοῦ παραβεβλημένου τῶν πλανωμένων,
ἃ δεήσει παρατηρεῖν, ὅπως τὰ μὲν καθʼ ὅλου
 
τῶν χρονικῶν ἐντεῦθεν σκοπῶμεν, τὰς δὲ τῶν κατὰ
μέρος διαφορὰς ἀπὸ τῶν ἐν ταῖς γενέσεσιν εὑρισκομένων ἰδιωμάτων.
Μέχρι μὲν γὰρ τῶν πρώτων σχεδόν που τεττάρων
ἐτῶν κατὰ τὸν οἰκεῖον ἀριθμὸν τῆς τετραετηρίδος
τὴν τοῦ βρέφους ἡλικίαν ἡ σελήνη λαχοῦσα τήν τε
ὑγρότητα καὶ ἀπηξίαν τοῦ σώματος καὶ τὸ τῆς
αὐξήσεως ὀξὺ καὶ τὸ τῶν τροφῶν ὡς ἐπὶ πᾶν
ὑδατῶδες καὶ τὸ τῆς ἕξεως εὐμετάβολον καὶ τὸ τῆς
 ψυχῆς ἀτελὲς καὶ ἀδιάρθρωτον ἀπειργάσατο τοῖς
περὶ τὸ ποιητικὸν αὐτῆς συμβεβηκόσιν οἰκείως.
Ἐπὶ δὲ τὴν ἑξῆς δεκαετίαν τὴν παιδικὴν ἡλικίαν
δεύτερος καὶ δευτέραν λαχὼν ὁ τοῦ Ἑρμοῦ ἀστὴρ
τοῦ καθʼ ἥμισυ μέρους τοῦ τῆς εἰκοσαετηρίδος
ἀριθμοῦ τό τε διανοητικὸν καὶ λογικὸν τῆς ψυχῆς
ἄρχεται διαρθροῦν καὶ διαπλάττειν, καὶ μαθημάτων
ἐντιθέναι σπέρματά τινα καὶ στοιχεῖα, τῶν τε ἠθῶν
καὶ τῶν ἐπιτηδειοτήτων ἐμφαίνειν τὰς ἰδιοτροπίας,
διδασκαλίαις ἤδη καὶ παιδαγωγίαις καὶ τοῖς πρώτοις
γυμνασίοις ἐγείρων τὰς ψυχάς
Ὁ δὲ τῆς Ἀφροδίτης τὴν μειρακιώδη καὶ τρίτην
ἡλικίαν παραλαβὼν ἐπὶ τὴν ἑξῆς ὀκταετίαν κατὰ
τὸν ἴσον ἀριθμὸν τῆς ἰδίας περιόδου κίνησιν εἰκότως
 
τῶν σπερματικῶν πόρων ἐμποιεῖν ἄρχεται κατὰ τὴν
πλήρωσιν αὐτῶν καὶ ὁρμὴν ἐπὶ τὴν τῶν ἀφροδισίων
συνέλευσιν, ὅτε μάλιστα λύσσα τις ἐγγίνεται ταῖς
ψυχαῖς καὶ ἀκρασία καὶ πρὸς τὰ τυχόντα τῶν
ἀφροδισίων ἔρως καὶ φλεγμονὴ καὶ ἀπάτη καὶ τοῦ
προπετοῦς ἀβλεψία.
Τὴν δὲ τετάρτην καὶ τάξει μέσην ἡλικίαν τὴν
νεανικὴν λαβὼν ὁ τῆς μέσης σφαίρας κύριος ὁ
ἥλιος ἐπὶ τὰ τῆς ἐννεακαιδεκαετηρίδος ἔτη τὸ
δεσποτικὸν ἤδη καὶ αὐθεντικὸν τῶν πράξεων
ἐμποιεῖ τῇ ψυχῇ, βίου τε καὶ δόξης καὶ καταστάσεως
 ἐπιθυμίαν καὶ μετάβασιν ἀπὸ τῶν παιγνιωδῶν καὶ
ἀνεπιπλάστων ἁμαρτημάτων ἐπὶ τὸ προσεκτικὸν
καὶ αἰδημονικὸν καὶ φιλότιμον.
Μετὰ δὲ τὸν ἥλιον ὁ τοῦ Ἄρεως πέμπτος, ἐπιλαβὼν
τὸ τῆς ἡλικίας ἀνδρῶδες ἐπὶ τὰ ἴσα τῆς
ἰδίας περιόδου πεντεκαίδεκα ἔτη, τὸ αὐστηρὸν καὶ
κακόπαθον εἰσάγει τοῦ βίου, μερίμνας τε καὶ
σκυλμοὺς ἐμποιεῖ τῇ ψυχῇ καὶ τῷ σώματι, καθάπερ
αἴσθησίν τινα ἤδη καὶ ἔννοιαν ἐνδιδοὺς τῆς παρακμῆς
καὶ ἐπιστρέφων πρὸς τὸ πρὶν ἐγγὺς ἐλθεῖν
 
τοῦ τέλους ἀνύσαι τι λόγου ἄξιον μετὰ πόνου τῶν μεταχειριζομένων.
Ἕκτος δʼ ὁ τοῦ Διὸς τὴν πρεσβυτικὴν ἡλικίαν
λαχὼν ἐπὶ τὴν τῆς ἰδίας περιόδου πάλιν δωδεκαετίαν
τὸ μὲν αὐτουργὸν καὶ ἐπίπονον καὶ ταραχῶδες
καὶ παρακεκινδυνευμένον τῶν πράξεων ἀποστρέφεσθαι
ποιεῖ, τὸ δὲ εὔσχημον καὶ προνοητικὸν
καὶ ἀνακεχωρηκός, ἔτι δὲ ἐπιλογιστικὸν πάντων
καὶ νουθετικὸν καὶ παραμυθητικὸν ἀντεισάγει, τιμῆς
τότε μάλιστα καὶ ἐπαίνου καὶ ἐλευθεριότητος ἀντιποιεῖσθαι
παρασκευάζων μετʼ αἰδοῦς καὶ σεμνοπρεπείας.
Τελευταῖος δὲ ὁ τοῦ Κρόνου τὴν ἐσχάτην καὶ
γεροντικὴν ἡλικίαν ἐκληρώθη μέχρι τῶν ἐπιλοίπων
τῆς ζωῆς χρόνων, καταψυχομένων ἤδη καὶ ἐμποδιζομένων
 τῶν τε σωματικῶν καὶ τῶν ψυχικῶν
κινήσεων ἐν ταῖς ὁρμαῖς καὶ ἀπολαύσεσι καὶ ἐπιθυμίαις
καὶ ταχείαις, τῆς ἐπὶ τὴν φύσιν παρακμῆς
ἐπιγινομένης τῷ βίῳ κατεσκληκότι καὶ ἀθύμῳ καὶ
ἀσθενικῷ καὶ εὐπροσκόπῳ καὶ πρὸς πάντα δυσαρέστῳ
κατὰ τὸ οἰκεῖον τῆς τῶν κινήσεων νωχελείας.
Αἱ μὲν οὖν κατὰ τὸ κοινὸν καὶ καθʼ ὅλου τῆς
φύσεως θεωρούμεναι τῶν χρόνων ἰδιοτροπίαι
τοῦτον τὸν τρόπον προϋποτετυπώσθωσαν. τῶν
δὲ ἐπὶ μέρους κατὰ τὸ τῶν γενέσεων ἴδιον
 
ὀφειλουσῶν λαμβάνεσθαι, τὰς μὲν κατὰ τὸ προϋποτιθέμενον
πάλιν καὶ ὁλοσχερέστερον ἀπὸ τῶν
κυριωτάτων πάλιν ἀφέσεων ποιησόμεθα, πασῶν
μέντοι καὶ οὐκ ἀπὸ μιᾶς, ὥσπερ ἐπὶ τῶν τῆς ζωῆς
χρόνων, ἀλλὰ τὴν μὲν ἀπὸ τοῦ ὡροσκόπου πρὸς τὰ
σωματικὰ τῶν συμπτωμάτων καὶ τὰς ξενιτείας,
τὴν δὲ ἀπὸ τοῦ κλήρου τῆς τύχης πρὸς τὰ τῆς
κτήσεως, τὴν δὲ ἀπὸ τῆς σελήνης πρὸς τὰ τῆς
ψυχῆς πάθη καὶ τὰς συμβιώσεις, τὴν δὲ ἀπὸ τοῦ
ἡλίου πρὸς τὰ κατʼ ἀξίαν καὶ δόξαν, τὴν δʼ ἀπὸ
τοῦ μεσουρανήματος πρὸς τὰς λοιπὰς καὶ κατὰ
μέρος τοῦ βίου διαγωγάς, οἷον πράξεις, φιλίας,
τεκνοποιΐας. οὕτω γὰρ ἐν τοῖς αὐτοῖς καιροῖς
οὐχ εἷς ἔσται ἤτοι ἀγαθοποιὸς ἢ κακοποιὸς
κύριος αὐτῶν, πολλῶν ὡς ἐπὶ τὸ πολὺ συμβαινόντων
ὑπὸ τοὺς αὐτοῦς χρόνους ἐναντίων συμπτωμάτων,
ὡς ὅταν τις ἀποβαλὼν πρόσωπον οἰκεῖον
 λάβῃ κληρονομίαν, ἢ νόσῳ κατακλιθῇ κατὰ τὸ αὐτὸ
καὶ τύχῃ τινὸς ἀξίας καὶ προκοπῆς, ἢ ἐν ἀπραγίᾳ
τυγχάνων τέκνων γένηται πατήρ, καὶ ὅσα τοιαῦτα
συμβαίνειν εἴωθεν. οὐ γὰρ τὸ αὐτὸ σώματος καὶ
ψυχῆς καὶ κτήματος καὶ ἀξιώματος καὶ τῶν συμβιούντων,
ἀγαθῶν ἢ κακῶν, ὡς ἐξ ἀνάγκης ἐν ἅπασι
τούτοις εὐτυχεῖν τινα ἢ πάλιν ἀτυχεῖν, ἀλλὰ συμβαίνοι
μὲν ἂν ἴσως καὶ τὸ τοιοῦτο ἐπὶ τῶν τέλεον
εὐδαιμονιζομένων ἢ ταλανιζομένων καιρῶν, ὅταν ἐν
πάσαις ἢ ταῖς πλείσταις ἀφέσεσι συνδράμωσιν αἱ
ὑπαντήσεις ἀγαθοποιῶν πάντων ἢ κακοποιῶν,
 
σπανίως δὲ διὰ τὸ τῆς ἀνθρωπίνης φύσεως ἀτελὲς
μὲν πρὸς ἑκατέραν τῶν ἀκροτήτων, εὐκατάφορον
δὲ πρὸς τὴν ἐκ τῆς ἐναλλαγῆς τῶν ἀγαθῶν καὶ
κακῶν συμμετρίαν. τοὺς μὲν οὖν ἀφετικοὺς
τόπους κατὰ τὸν εἰρημένον τρόπον διακρινοῦμεν,
τοὺς δὲ ἐν ταῖς ἀφέσεσιν ὑπαντῶντας οὐ μόνον
πάλιν τοὺς ἀναιρέτας, ὥσπερ ἐπὶ τῶν τῆς ζωῆς
χρόνων, ἀλλὰ πάντας ἁπλῶς παραληπτέον, καὶ
ὁμοίως οὐ τοὺς σωματικῶς μόνον ἢ κατὰ διάμετρον
ἢ τετράγωνον στάσιν συναντῶντας ἀλλὰ
καὶ τοὺς κατὰ τρίγωνον καὶ ἑξάγωνον σχηματισμόν.
Καὶ πρῶτον μὲν δοτέον τοὺς χρόνους καθ̓
ἑκάστην ἄφεσιν τῷ κατʼ αὐτῆς τῆς ἀφετικῆς
μοίρας τυχόντι ἢ συσχηματισθέντι, ἐὰν δὲ μὴ
 οὕτως ἔχῃ, τῷ τὴν ἔγγιστα προήγησιν ἐπιλαβόντι
μέχρι τοῦ τὴν ἑξῆς εἰς τὰ ἑπόμενα μοῖραν ἐπιθεωρήσαντος,
εἶτα τούτῳ μέχρι τοῦ ἑξῆς καὶ ἐπὶ
τῶν ἄλλων ὁμοίως, παραλαμβανομένων εἰς οἰκοδεσποτίαν
καὶ τῶν τὰ ὅρια ἐπεχόντων ἀστέρων.
δοτέον δὲ πάλιν ταῖς τῶν διαστάσεων μοίραις ἔτη·
κατὰ μὲν τὴν ἀπὸ τοῦ ὡροσκόπου ἄφεσιν ἰσάριθμα
τοῖς τοῦ οἰκείου κλίματος χρόνοις ἀναφορικοῖς,
κατὰ δὲ τὴν ἀπὸ τοῦ μεσουρανήματος ἰσάριθμα
τοῖς χρόνοις τῶν μεσουρανήσεων, κατὰ δὲ τὰς ἀπὸ
τῶν λοιπῶν ἀνάλογον ἢ κατὰ τὸν πρὸς τὰ κέντρα
συνεγγισμὸν τῶν ἀναφορῶν ἢ καταφορῶν ἢ συμμεσουρανήσεων,
 
καθάπερ καὶ ἐπὶ τῶν τῆς ζωῆς χρόνων διωρισάμεθα.
Τοὺς μὲν οὖν καθολικοὺς χρονοκράτορας ληψόμεθα
τὸν εἰρημένον τρόπον, τοὺς δʼ ἐνιαυσιαίους
ἐκβάλλοντες τὸ πλῆθος τῶν ἀπὸ τῆς γενέσεως
ἐτῶν ἀφʼ ἑκάστου τῶν ἀφετικῶν τόπων εἰς τὰ
ἑπόμενα κατὰ ζῴδιον, καὶ τοῦ συντελειουμένου
ζῳδίου τὸν οἰκοδεσπότην συμπαραλαμβάνοντες.
τὸ δʼ αὐτὸ καὶ ἐπὶ τῶν μηνῶν ποιήσομεν,
ἐκβάλλοντες πάλιν καὶ τούτων τὸ ἀπὸ τοῦ
γενεθλιακοῦ μηνὸς πλῆθος ἀπὸ τῶν τὴν κυρίαν
τοῦ ἔτους λαβόντων τόπων, κατὰ ζῴδιον μέντοι
ἡμέρας κη . ὁμοίως δὲ καὶ ἐπὶ τῶν ἡμερῶν· τὰς
γὰρ ἀπὸ τῆς γενεθλιακῆς ἡμέρας ἐκβαλοῦμεν ἀπὸ
 τῶν μηνιαίων τόπων, κατὰ ζῴδιον ἡμέρας β γ .
Προσεκτέον δὲ καὶ ταῖς ἐπεμβάσεσι πρὸς τοὺς
τῶν χρόνων τόπους γινομέναις, ὡς οὐ τὰ τυχόντα
καὶ αὐταῖς συμβαλλομέναις πρὸς τὰ τῶν καιρῶν
 
ἀποτελέσματα, καὶ μάλιστα ταῖς μὲν τοῦ Κρόνου
πρὸς τοὺς καθολικοὺς τῶν χρόνων τόπους, ταῖς δὲ
τοῦ Διὸς πρὸς τοὺς τῶν ἐνιαυσιαίων, ταῖς δὲ τοῦ
ἡλίου καὶ Ἄρεως καὶ Ἀφροδίτης καὶ Ἑρμοῦ πρὸς
τοὺς τῶν μηνιαίων, ταῖς δὲ τῆς σελήνης παρόδοις
πρὸς τοὺς τῶν ἡμερησίων, καὶ ὡς τῶν μὲν καθολικῶν
χρονοκρατόρων κυριωτέρων ὄντων πρὸς τὴν
τοῦ ἀποτελέσματος τελείωσιν, τῶν δʼ ἐπὶ μέρους
συνεργούντων ἢ ἀποσυνεργούντων κατὰ τὸ οἰκεῖον
ἢ ἀνοικεῖον τῶν φύσεων, τῶν δʼ ἐπεμβάσεων τὰς
ἐπιτάσεις καὶ τὰς ἀνέσεις τῶν συμπτωμάτων
ἀπεργαζομένων. τὸ μὲν γὰρ καθʼ ὅλου τῆς
ποιότητος ἴδιον καὶ τὴν τοῦ χρόνου παράτασιν
ὅ τε τῆς ἀφέσεως τόπος καὶ ὁ τῶν καθολικῶν
χρόνων κύριος μετὰ τοῦ τῶν ὁρίων διασημαίνει,
διὰ τὸ συνοικειοῦσθαι τῶν ἀστέρων ἕκαστον ἐπ̓
αὐτῆς τῆς γενέσεως τοῖς τόποις ὧν ἀπʼ ἀρχῆς
ἔτυχον λαβόντες τὴν οἰκοδεσποτίαν.
Τὸ δὲ πότερον ἀγαθὸν ἢ τοὐναντίον ἔσται τὸ
σύμπτωμα καταλαμβάνεται διὰ τῆς τῶν χρονοκρατόρων
φυσικῆς τε καὶ συγκρατικῆς ἰδιοτροπίας,
 εὐποιητικῆς ἢ κακωτικῆς, καὶ τῆς ἀπʼ ἀρχῆς πρὸς
τὸν ἐπικρατούμενον τόπον συνοικειώσεως ἢ ἀντιπαθείας.
τὸ δʼ ἐν ποίοις χρόνοις μᾶλλον ἐπισημανθήσεται
τὸ ἀποτέλεσμα δείκνυται διὰ τῶν
ἐνιαυσιαίων καὶ μηνιαίων ζῳδίων πρὸς τοὺς αἰτιατικοὺς
τόπους συσχηματισμῶν καὶ τῶν κατὰ τὰς
ἐπεμβάσεις τῶν ἀστέρων καὶ τὰς φάσεις ἡλίου καὶ
σελήνης πρὸς τὰ ἐνιαύσια καὶ μηνιαῖα τῶν ζῳδίων.
οἱ μὲν γὰρ συμφώνως ἔχοντες πρὸς τοὺς διατιθεμένους
 
τόπους ἀπὸ τῆς ἐν τῇ γενέσει καταρχῆς καὶ
κατὰ τὰς ἐπεμβάσεις συμφώνως αὐτοῖς συσχηματισθέντες
ἀγαθῶν εἰσι περὶ τὸ ὑποκείμενον
εἶδος ἀπεργαστικοί, καθάπερ ἐὰν ἐναντιωθῶσι
φαύλων· οἱ δὲ ἀσυμφώνως καὶ παρʼ αἵρεσιν
διαμηκίσαντες μὲν ἢ τετραγωνίσαντες ταῖς παρόδοις
κακῶν εἰσιν αἴτιοι, κατὰ δὲ τοὺς ἄλλους σχηματισμοὺς οὐκέτι.
Κἂν μὲν οἱ αὐτοὶ καὶ τῶν χρόνων καὶ τῶν
ἐπεμβάσεων κυριεύσωσιν ἀστέρες, ὑπερβάλλουσα
καὶ ἄκρατος γίνεται ἡ τοῦ ἀποτελέσματος φύσις,
ἐάν τε ἐπὶ τὸ ἀγαθὸν ἐάν τε ἐπὶ τὸ φαῦλον ῥέπῃ·
καὶ πολὺ πλέον ἐὰν μὴ μόνον διὰ τὸ χρονοκράτορας
εἶναι κυριεύσωσι τοῦ τῆς αἰτίας εἴδους,
ἀλλὰ καὶ διὰ τὸ κατʼ αὐτὴν τὴν ἀρχὴν τῆς γενέσεως
τὴν οἰκοδεσποτίαν αὐτοῦ τετυχηκέναι. κατὰ πάντα
 δʼ ὁμοῦ δυστυχοῦσιν ἢ εὐτυχοῦσιν, ὅταν ἤτοι τόπος
εἷς καὶ ὁ αὐτὸς ὑπὸ πασῶν ἢ τῶν πλείστων
ἀφέσεων τύχῃ καταληφθείς, ἢ τούτων διαφόρων
οὐσῶν οἱ αὐτοὶ χρόνοι πάσας ἢ τὰς πλείστας
ὑπαντήσεις ὁμοίως ἀγαθοποιοὺς ἢ κακοποιοὺς
τύχωσιν ἐσχηκότες. ὁ μὲν οὖν τύπος τῆς τῶν
καιρῶν ἐπισκέψεως τοιοῦτός τις ἂν γίγνοιτο,

Conclusion according to Parisinus 2425: 
 
κατὰ τὸν ἁρμόζοντα ταῖς φυσικαῖς χρηματείαις
τύπον· τὰς δὲ κατὰ μέρος ἐπιβολὰς τῆς ποιότητος
τῶν χρονικῶν ἀποτελεσμάτων πολυχόως καὶ
δυσερμηνεύτως ἐχούσας ἐνθάδε μάλιστα κατὰ 
τὸ διεξοδικὸν τῶν ἀποβησομένων ὑπολειπτέον,
διὰ τὴν ἐξ ἀρχῆς ἡμῶν πρόθεσιν, τῇ τοῦ μαθηματικοῦ
πρὸς τὸ συγκρατικὸν εἶδος εὐστοχίᾳ, τὸ
τῆς καθʼ ὅλου φύσεως τῶν ἀστέρων ποιητικὸν ἔτι
καὶ τοῖς ἐπὶ μέρους ὁμοίως κατὰ τὸ ἀκόλουθον
ἐφαρμόζειν δυναμένου. διοδευομένου δὲ καὶ τοῦ
γενεθλιαλογικοῦ τόπου κεφαλαιωδῶς καλῶς ἂν
ἔχοι καὶ τῇδε τῇ πραγματείᾳ τὸ προσῆκον ἐπιθεῖναι τέλος.

Conclusion according to MADProc.Cam.: 
 
τὰ δὲ εἴδη τῶν ἀποτελεσμάτων τῶν συμβαινόντων
κατὰ χρόνους συνάπτειν ἐνταῦθα κατὰ διέξοδον
παραλείψομεν, δἰ ὃν ἔφην σκοπὸν ἐξ ἀρχῆς, ὅτι
τῶν ἀστέρων ἡ ποιητικὴ δύναμις, ἣν ἔχουσιν ἐπὶ
τοῖς καθʼ ὅλου, ὁμοίως καὶ ἐν τοῖς μερικοῖς κατὰ
τὸ ἀκόλουθον ἐφαρμόζεσθαι δύναται, συναπτομένων
εὐστόχως τῆς τε αἰτίας τοῦ μαθηματικοῦ
καὶ τῆς αἰτίας τῆς ἐκ τῆς συγκράσεως.