Ἀθήναιος μὲν ὁ τῆς βίβλου πατήρ· ποιεῖται δὲ τὸν λόγον πρὸς
 Τιμοκράτην· Δειπνοσοφιστὴς δὲ ταύτῃ τὸ ὄνομα. ὑπόκειται δὲ
 τῷ λόγῳ Λαρήνσιος Ῥωμαῖος, ἀνὴρ τῇ τύχῃ περιφανής, τοὺς
 κατὰ πᾶσαν παιδείαν ἐμπειροτάτους ἐν τοῖς αὑτοῦ
 δαιτυμόνας ποιούμενος· ἐν οἷς οὐκ ἔσθ’ οὗτινος τῶν
 καλλίστων οὐκ ἐμνημόνευσεν. ἰχθῦς τε γὰρ τῇ βίβλῳ ἐνέθετο
 καὶ τὰς τούτων χρείας καὶ τὰς τῶν ὀνομάτων ἀναπτύξεις καὶ
 λαχάνων γένη παντοῖα καὶ ζῴων παντοδαπῶν καὶ ἄνδρας
 ἱστορίας συγγεγραφότας καὶ ποιητὰς καὶ φιλοσόφους καὶ
 ὄργανα μουσικὰ καὶ σκωμμάτων εἴδη μυρία καὶ ἐκπωμάτων
 διαφορὰς καὶ πλούτους βασιλέων διηγήσατο καὶ νηῶν μεγέθη
 καὶ ὅσα ἄλλα οὐδ’ ἂν εὐχερῶς ἀπομνημονεύσαιμι, ἢ ἐπιλίποι
 μ’ ἂν ἡ ἡμέρα κατ’ εἶδος διεξερχόμενον. καί
 ἐστιν ἡ τοῦ λόγου οἰκονομία μίμημα τῆς τοῦ
 δείπνου πολυτελείας καὶ ἡ τῆς βίβλου διασκευὴ τῆς ἐν τῷ
 δείπνῳ παρασκευῆς. τοιοῦτον ὁ θαυμαστὸς οὗτος τοῦ λόγου
 οἰκονόμος Ἀθήναιος ἥδιστον λογόδειπνον εἰσηγεῖται κρείττων
 τε αὐτὸς ἑαυτοῦ γινόμενος, ὥσπερ οἱ Ἀθήνησι ῥήτορες, ὑπὸ
 τῆς ἐν τῷ λέγειν θερμότητος πρὸς τὰ ἑπόμενα τῆς βίβλου
 βαθμηδὸν ὑπεράλλεται.

οἱ δ’ ἐν τῷ δείπνῳ δῆθεν ἐπιδημήσαντες δειπνοσοφισταὶ ἦσαν
 Μανσούριος, νόμων ἐξηγητὴς καὶ πάσης παιδείας οὐ παρέργως
 ἐπιμέλειαν ποιούμενος, μόνος ποιητής, ἀνὴρ καὶ κατὰ τὴν
 ἄλλην παιδείαν οὐδενὸς δεύτερος καὶ τὴν ἐγκύκλιον οὐ
 παρέργως ἐζηλωκώς· ἕκαστον γὰρ ὧν ἐπεδείκνυτο ὡς μόνον
 τοῦτο ἠσκηκὼς ἐφαίνετο, τοιαύτῃ πολυμαθείᾳ ἐκ παίδων
 συνετράφη· ἰάμβων δὲ ἦν ποιητὴς οὐδενὸς δεύτερος, φησί, τῶν
 μετ’ Ἀρχίλοχον ποιητῶν. παρῆν δὲ καὶ Πλούταρχος καὶ
 Λεωνίδης ὁ Ἠλεῖος καὶ Αἰμιλιανὸς ὁ Μαυρούσιος καὶ Ζωίλος,
 γραμματικῶν οἱ χαριέστατοι. φιλοσόφων δὲ παρῆσαν Ποντιανὸς
 καὶ Δημόκριτος οἱ Νικομηδεῖς, πολυμαθείᾳ πάντας
 ὑπερηκοντικότες, Φιλάδελφός τε ὁ Πτολεμαεύς, ἀνὴρ οὐ μόνον
 ἐν φιλοσόφῳ θεωρίᾳ τεθραμμένος, ἀλλὰ καὶ κατὰ τὸν ἄλλον
 βίον ἐξητασμένος. τῶν δὲ κυνικῶν εἷς ἦν ὃν Κύνουλκον καλεῖ·
 ᾧ οὐ μόνον 
 δύο κύνες ἀργοὶ εἵποντο 
 Od. 2.11 
 , ὡς τῷ Τηλεμάχῳ ἐκκλησιάζοντι, ἀλλὰ τῶν Ἀκταίωνος
 πολὺ πλείονες. ῥητόρων τε ἦν ἄγυρις τῶν κυνικῶν
 κατ’ οὐδὲν ἀπολειπομένη· ὧν κατέτρεχε μετὰ καὶ τῶν ἄλλων
 ὅσοι τι ἐφθέγγοντο Οὐλπιανὸς ὁ Τύριος, ὃς διὰ τὰς συνεχεῖς
 ζητήσεις, ἃς ἀνὰ πᾶσαν ὥραν ποιεῖται ἐν ταῖς ἀγυιαῖς,
 περιπάτοις, βιβλιοπωλείοις, βαλανείοις, ἔσχεν ὄνομα τοῦ
 κυρίου διασημότερον Κειτούκειτος. οὗτος ὁ ἀνὴρ νόμον εἶχεν
 ἴδιον μηδενὸς ἀποτρώγειν πρὶν εἰπεῖν ‘κεῖται
 ἢ οὐ κεῖται;’ οἷον εἰ κεῖται ὥρα ἐπὶ τοῦ τῆς ἡμέρας μορίου,
 εἰ ὁ μέθυσος ἐπὶ ἀνδρός, εἰ ἡ μήτρα κεῖται
 ἐπὶ τοῦ ἐδωδίμου βρώματος, εἰ σύαγρος κεῖται τὸ σύνθετον
 ἐπὶ τοῦ συός. ἰατρῶν δὲ παρῆσαν Δάφνος Ἐφέσιος, ἱερὸς τὴν
 τέχνην καὶ κατὰ τὰ ἤθη, τῶν Ἀκαδημαικῶν λόγων οὐ παρέργως
 ἁπτόμενος, Γαληνός τε ὁ Περγαμηνός, ὃς τοσαῦτ’ ἐκδέδωκε
 συγγράμματα φιλόσοφά τε καὶ ἰατρικὰ ὡς πάντας ὑπερβαλεῖν
 τοὺς πρὸ αὐτοῦ, καὶ κατὰ τὴν ἑρμηνείαν οὐδενὸς ὢν τῶν
 ἀρχαίων ἀδυνατώτερος, Ῥουφῖνός τε ὁ Νικαεύς. μουσικὸς δὲ
 παρῆν Ἀλκείδης ὁ Ἀλεξανδρεύς. καὶ ἦν ὁ κατάλογος οὗτος
 στρατιωτικός, φησί ( p. 4 e ), μᾶλλον ἢ
 συμποτικός.

δραματουργεῖ δὲ τὸν διάλογον ὁ Ἀθήναιος ζήλῳ Πλατωνικῷ
 ( cf. Plat. Phaed. init. )· οὕτως γοῦν
 ἄρχεται· 
 
 ‘αὐτός, ὦ Ἀθήναιε, μετειληφὼς τῆς καλῆς ἐκείνης 
 συνουσίας τῶν νῦν ἐπικληθέντων δειπνοσοφιστῶν,
 ἥτις ἀνὰ τὴν πόλιν πολυθρύλητος ἐγένετο, ἢ παρ’ ἄλλου μαθὼν
 τοῖς ἑταίροις διεξῄεις’; ‘αὐτός, ὦ Τιμόκρατες, 
 μετασχών’. ‘ἆρ’ οὖν ἐθελήσεις καὶ ἡμῖν τῶν καλῶν
 ἐπικυλικίων λόγων μεταδοῦναι — 
 τρὶς δ’ ἀπομαξαμένοισι θεοὶ διδόασιν ἄμεινον, 
 ὥς πού φησιν ὁ Κυρηναῖος ποιητής ( Eratosth.
 fr. 37 Hill ) — ἢ παρ’ ἄλλου τινὸς ἡμᾶς
 ἀναπυνθάνεσθαι δεῖ;’

εἶτα εἰσβάλλει μετ’ ὀλίγον εἰς τὸν τοῦ Λαρηνσίου ἔπαινον
 καὶ λέγει· ὃς ὑπὸ φιλοτιμίας πολλοὺς τῶν ἀπὸ παιδείας
 συναθροίζων οὐ μόνον τοῖς ἄλλοις ἀλλὰ καὶ λόγοις εἱστία, τὰ
 μὲν προβάλλων τῶν ἀξίων ζητήσεως, τὰ δὲ ἀνευρίσκων, οὐκ
 ἀβασανίστως οὐδ’ ἐκ τοῦ παρατυχόντος τὰς ζητήσεις
 ποιούμενος, ἀλλ’ ὡς ἔνι μάλιστα μετὰ κριτικῆς τινος καὶ
 Σωκρατικῆς ἐπιστήμης, ὡς πάντας θαυμάζειν τῶν ζητήσεων τὴν
 τήρησιν. λέγει δ’ αὐτὸν καὶ καθεσταμένον ἐπὶ τῶν ἱερῶν
 εἶναι καὶ θυσιῶν ὑπὸ τοῦ πάντα ἀρίστου βασιλέως Μάρκου καὶ
 μὴ ἔλαττον τῶν πατρίων τὰ τῶν Ἑλλήνων μεταχειρίζεσθαι.
 καλεῖ δὲ αὐτὸν καὶ Ἀστεροπαῖόν τινα, ἐπ’ ἴσης ἀμφοτέρων τῶν
 φωνῶν προιστάμενον. λέγει δ’ αὐτὸν καὶ ἔμπειρον εἶναι
 ἱερουργιῶν τῶν νομισθεισῶν ὑπό τε τοῦ τῆς πόλεως ἐπωνύμου
 Ῥωμύλου καὶ Πομπιλίου Νουμᾶ καὶ ἐπιστήμονα νόμων πολιτικῶν.
 πάντα δὲ ταῦτα μόνον ἐξευρεῖν ἐκ παλαιῶν ψηφισμάτων καὶ
 δογμάτων τηρήσεως, ἔτι δὲ νόμων συναγωγῆς οὓς ἔτι
 διδάσκουσιν, ὡς τὰ Πινδάρου ὁ κωμῳδιοποιὸς
 Εὔπολίς φησιν ἤδη κατασεσιγασμένα ὑπὸ τῆς τῶν πολλῶν
 ἀφιλοκαλίας ( fr. 366 K ). ἦν δέ, φησί, καὶ
 βιβλίων κτῆσις αὐτῷ ἀρχαίων Ἑλληνικῶν
 τοσαύτη ὡς ὑπερβάλλειν πάντας τοὺς ἐπὶ συναγωγῇ
 τεθαυμασμένους, Πολυκράτην τε τὸν Σάμιον καὶ Πεισίστρατον
 τὸν Ἀθηναίων τυραννήσαντα Εὐκλείδην τε τὸν καὶ αὐτὸν
 Ἀθηναῖον καὶ Νικοκράτην τὸν Κύπριον ἔτι τε τοὺς Περγάμου
 βασιλέας Εὐριπίδην τε τὸν ποιητὴν Ἀριστοτέλην τε τὸν
 φιλόσοφον καὶ Θεόφραστον καὶ τὸν τὰ τούτων
 διατηρήσαντα βιβλία Νηλέα· παρ’ οὗ πάντα, φησί, πριάμενος ὁ
 ἡμεδαπὸς βασιλεὺς Πτολεμαῖος, Φιλάδελφος δὲ ἐπίκλην, μετὰ
 τῶν Ἀθήνηθεν καὶ τῶν ἀπὸ Ῥόδου εἰς τὴν καλὴν Ἀλεξάνδρειαν
 μετήγαγε. διόπερ ἐκεῖνα τῶν Ἀντιφάνους ἐρεῖ τις εἰς αὐτόν
 ( II 124 K )· 
 ἀεὶ δὲ πρὸς Μούσαισι καὶ λόγοις πάρει, 
 ὅπου τι σοφίας ἔργον ἐξετάζεται. — 
 ἀγλαίζεται δὲ καὶ 
 μουσικᾶς ἐν ἀώτῳ· 
 οἷα παίζομεν φίλαν 
 ἄνδρες ἀμφὶ θαμὰ τράπεζαν, 
 κατὰ τὸν Θηβαῖον μελοποιόν ( Pind. O I
 14 ). καὶ ἐπὶ τὰς ἑστιάσεις δὲ παρακαλῶν πατρίδα,
 φησί, τὴν Ῥώμην πᾶσιν ἀποφαίνει. τίς γὰρ τὰ οἴκοι ποθεῖ
 τούτῳ ξυνὼν ἀναπεπταμένην ἔχοντι τοῖς φίλοις τὴν οἰκίαν;
 κατὰ γὰρ τὸν κωμῳδιοποιὸν Ἀπολλόδωρον ( IV 455
 M )· 
 εἰς οἰκίαν ὅταν τις εἰσίῃ φίλου, 
 ἔστιν θεωρεῖν, Νικοφῶν, τὴν τοῦ φίλου 
 εὔνοιαν εὐθὺς εἰσιόντα τὰς θύρας. 
 ὁ θυρωρὸς ἱλαρὸς πρῶτόν ἐστιν, ἡ κύων 
 
 ἔσηνε καὶ προσῆλθ᾽, ὑπαντήσας δέ τις 
 δίφρον εὐθέως ἔθηκε, κἂν μηδεὶς λέγῃ 
 μηδέν.

τοιούτους ἔδει καὶ τοὺς λοιποὺς εἶναι πλείους ὡς τοῖς γε μὴ
 τοῦτο ποιοῦσιν ἐρεῖ τις ‘τί μικρολόγος εἶ;’ — ‘πλεῖαί τοι
 οἴνου κλισίαι· δαίνυ δαῖτα γέρουσι θάλειαν· ἔοικέ τοι
 ( I 70. 71. H 475 ).’ τοιοῦτος ἦν τῇ
 μεγαλοψυχίᾳ ὁ μέγας Ἀλέξανδρος. Κόνων δὲ τῇ περὶ Κνίδον
 ναυμαχίᾳ νικήσας Λακεδαιμονίους καὶ τειχίσας τὸν Πειραιᾶ
 ἑκατόμβην τῷ ὄντι θύσας καὶ οὐ ψευδωνύμως πάντας Ἀθηναίους
 εἱστίασεν. Ἀλκιβιάδης δὲ Ὀλύμπια νικήσας ἅρματι πρῶτος καὶ
 δεύτερος καὶ τέταρτος, εἰς ἃς νίκας καὶ Εὐριπίδης ἔγραψεν
 ἐπινίκιον ( II 266 B4 ), θύσας Ὀλυμπίῳ Διὶ τὴν
 πανήγυριν πᾶσαν εἱστίασε. τὸ αὐτὸ ἐποίησε καὶ Λεώφρων
 Ὀλυμπίασιν, ἐπινίκιον γράψαντος τοῦ Κείου Σιμωνίδου
 ( cf. Bgk ad fr. 7 ). Ἐμπεδοκλῆς δ’ ὁ
 Ἀκραγαντῖνος ἵπποις Ὀλύμπια νικήσας, Πυθαγορικὸς ὢν καὶ
 ἐμψύχων ἀπεχόμενος, ἐκ σμύρνης καὶ λιβανωτοῦ καὶ τῶν
 πολυτελεστάτων ἀρωμάτων βοῦν ἀναπλάσας διένειμε τοῖς εἰς
 τὴν πανήγυριν ἀπαντήσασιν. ὁ δὲ Χῖος Ἴων τραγῳδίαν νικήσας
 Ἀθήνησιν ἑκάστῳ τῶν Ἀθηναίων ἔδωκε Χίου κεράμιον. 
 τοῦ γάρ τις ἄλλου πρὸς θεῶν ἂν οὕνεκα 
 εὔξαιτο πλουτεῖν εὐπορεῖν τε χρημάτων 
 
 ἢ τοῦ δύνασθαι παραβοηθεῖν τοῖς φίλοις 
 σπείρειν τε καρπὸν Χάριτος, ἡδίστης θεῶν; 
 τοῦ μὲν πιεῖν γὰρ καὶ φαγεῖν τὰς ἡδονὰς 
 ἔχομεν ὁμοίας· οὐδὲ τοῖς λαμπροῖσι γὰρ 
 δείπνοις τὸ πεινῆν παύεται, 
 Ἀντιφάνης φησίν ( II 111 K ). 
 ὅτι Ξενοκράτης ὁ Χαλκηδόνιος καὶ Σπεύσιππος ὁ Ἀκαδημαικὸς
 καὶ Ἀριστοτέλης βασιλικοὺς νόμους ἔγραψε. 
 ἀλλὰ μὴν καὶ ὁ Ἀκραγαντῖνος Τελλίας, φιλόξενος ὢν καὶ
 πάντας πολυωρῶν, πεντακοσίοις ἱππεῦσιν ἐκ Γέλας ποτὲ
 καταλύσασιν ὡς αὐτὸν χειμῶνος ὥρᾳ ἔδωκεν ἑκάστῳ χιτῶνα καὶ
 ἱμάτιον.

ὁ τρεχέδειπνος, φησί, σοφιστής. 
 Κλέαρχός φησι ( FHG II 308 ) Χάρμον τὸν
 Συρακούσιον εὐτρεπίσθαι στιχίδια καὶ παροιμίας εἰς ἕκαστον
 τῶν ἐν τοῖς δείπνοις παρατιθεμένων· εἰς μὲν τὸν ἰχθύν·
 
 ἥκω λιπὼν Αἰγαῖον ἁλμυρὸν βάθος ( Eur. Tro.
 1 ), 
 εἰς δὲ τοὺς κήρυκας· 
 χαίρετε, κήρυκες, Διὸς ἄγγελοι ( A
 334 ), 
 εἰς δὲ τὴν χορδήν· 
 ἑλικτὰ κοὐδὲν ὑγιές ( Eur. Andr.
 448 ), 
 εἰς δὲ τὴν ὠνθυλευμένην τευθίδα· 
 σοφή, σοφὴ σύ ( Eur. Andr. 245 ), 
 εἰς δὲ τὸ ἐν τοῖς ἑψητοῖς ὡραῖον· 
 
 οὐκ ἀπ’ ἐμοῦ σκεδάσεις ὄχλον, 
 εἰς δὲ τὴν ἀποδεδαρμένην ἔγχελυν· 
 οὐ προκαλυπτομένα βοστρυχώδεα ( Eur. Phoen.
 1485 ). 
 τοιούτους πολλούς φησι τῷ Λαρηνσίου παρεῖναι
 δείπνῳ, ὥσπερ συμβολὰς κομίζοντας τὰ ἀπὸ τῶν στρωματοδέσμων
 γράμματα. φησὶ δὲ καὶ ὅτι ὁ Χάρμος εἰς ἕκαστον τῶν
 παρατιθεμένων ἔχων τι πρόχειρον, ὡς προείρηται ( Litt.
 a ), ἐδόκει τοῖς Μεσσηνίοις πεπαιδευμένος εἶναι,
 ὡς καὶ Καλλιφάνης ὁ τοῦ Παραβρύκοντος κληθεὶς ἀρχὰς
 ποιημάτων πολλῶν καὶ λόγων ἐκγραψάμενος
 ἀνειλήφει μέχρι τριῶν καὶ τεσσάρων στίχων, πολυμαθείας
 δόξαν προσποιούμενος. 
 πολλοὶ δὲ καὶ ἄλλοι διὰ στόματος εἶχον τὰς ἐν τῷ Σικελικῷ
 μυραίνας, τὰς πλωτὰς ἐγχέλεις, τῶν Παχυνικῶν θύννων τὰς
 ἠτριαίας, τοὺς ἐν Μήλῳ ἐρίφους, τοὺς ἐν Σκιάθῳ κεστρέας·
 καὶ τῶν ἀδόξων δὲ τὰς Πελωρίδας κόγχας, τὰς ἐκ Λιπάρας
 μαινίδας, τὴν Μαντινικὴν γογγυλίδα, τὰς ἐκ Θηβῶν βουνιάδας
 καὶ τὰ παρ’ Ἀσκραίοις τεῦτλα. 
 Κλεάνθης δὲ ὁ Ταραντῖνος, ὥς φησι Κλέαρχος ( FHG II
 309 ), πάντα παρὰ τοὺς πότους ἔμμετρα ἔλεγε, καὶ
 Πάμφιλος δὲ ὁ Σικελός, ὡς ταῦτα· ‘ἔγχει πιεῖν μοι καὶ τὸ
 πέρδικος σκέλος.’ ‘ἀμίδα δότω τις ἢ πλακοῦντά τις
 δότω.’ 
 τὸν βίον, φησίν, εὐσταθεῖς, οὐκ ἐγχειρογάστορες. ‘γυργάθους ψηφισμάτων φέροντες,’
 Ἀριστοφάνης 
 φησίν ( fr. 217 K ).

ὅτι Ἀρχέστρατος ὁ Συρακούσιος ἢ Γελῷος ἐν τῇ ὡς Χρύσιππος
 ἐπιγράφει Γαστρονομίᾳ, ὡς δὲ Λυγκεὺς καὶ Καλλίμαχος
 Ἡδυπαθείᾳ, ὡς δὲ Κλέαρχος Δειπνολογίᾳ, ὡς δ’ ἄλλοι Ὀψοποιίᾳ
 — ἐπικὸν δὲ τὸ ποίημα, οὗ ἡ ἀρχή ( fr. 1
 Ribb. )· 
 ἱστορίης ἐπίδειγμα ποιούμενος Ἑλλάδι πάσῃ — 
 φησί ( fr. 61 R )· 
 πρὸς δὲ μιᾷ πάντας δειπνεῖν ἁβρόδαιτι τραπέζῃ. 
 ἔστωσαν δ’ ἢ τρεῖς ἢ τέσσαρες οἱ ξυνάπαντες 
 ἢ τῶν πέντε γε μὴ πλείους· ἤδη γὰρ ἂν εἴη 
 μισθοφόρων ἁρπαξιβίων σκηνὴ στρατιωτῶν. 
 ἀγνοεῖ δ’ ὅτι οἱ ἐν τῷ Πλάτωνος συσσιτίῳ ὀκτὼ καὶ
 εἴκοσι ἦσαν. 
 οὗτοι δὲ πρὸσ τὰ δεῖπνα τῶν ἐν τῇ
 πόλει 
 ἀφορῶσιν ἀεὶ καὶ πέτονται δεξιῶς 
 ἐπὶ ταῦτ’ ἄκλητοι, 
 Ἀντιφάνης φησί ( II 112 K ), καὶ
 ἐπάγει· 
 οὓς ἔδει 
 τὸν δῆμον ἐκ κοινοῦ τρέφειν, ἀεί θ’ ὅπερ 
 Ὀλυμπίασί φασι ταῖς μυίαις ποιεῖν, 
 βοῦν τοῖς ἀκλήτοις προκατακόπτειν πανταχοῦ. —

τὰ μὲν θέρεος, τὰ δὲ γίνεται ἐν χειμῶνι, 
 φησὶν ὁ Συρακούσιος ποιητής ( Theocr. XI
 58 )· οὐχ ἅμα μὲν οὖν πάντα παρασκευάζεσθαι
 δυνατόν, λέγεσθαι δὲ ῥᾴδιον. 
 
 ὅτι δείπνων ἀναγραφὰς πεποίηνται ἄλλοι τε καὶ Τιμαχίδας ὁ
 Ῥόδιος δι’ ἐπῶν ἐν ἕνδεκα βιβλίοις ἢ καὶ πλείοσι καὶ
 Νουμήνιος ὁ Ἡρακλεώτης, ὁ Διεύχους τοῦ ἰατροῦ
 μαθητής, καὶ Ματρέας ὁ Πιταναῖος ὁ παρῳδὸς καὶ Ἡγήμων ὁ
 Θάσιος ὁ ἐπικληθεὶς Φακῆ, ὃν τῇ ἀρχαίᾳ κωμῳδίᾳ τινὲς
 ἐντάττουσιν. 
 ὅτι Ἀρτεμίδωρος ὁ Ψευδαριστοφάνειος ὀψαρτυτικὰς λέξεις
 συνήγαγε. τοῦ Φιλοξένου δὲ τοῦ Λευκαδίου Δείπνου Πλάτων ὁ
 κωμῳδιοποιὸς μέμνηται ( I 646 K )· 
 ἐγὼ δ’ ἐνθάδ’ ἐν τῇ ἐρημίᾳ 
 τουτὶ διελθεῖν βούλομαι τὸ βιβλίον 
 πρὸς ἐμαυτόν. Β. ἐστὶ δ᾽, ἀντιβολῶ σε, τοῦτο τί; 
 Α. Φιλοξένου καινή τις ὀψαρτυσία. 
 Β. ἐπίδειξον αὐτὴν ἥτις ἔστ᾽. Α. ἄκουε δή. 
 ‘ἄρξομαι ἐκ βολβοῖο, τελευτήσω δ’ ἐπὶ θύννον.’ 
 Β. ἐπὶ θύννον; οὐκοῦν τῆς τελευτῆς 
 πολὺ 
 κράτιστον ἐνταυθὶ τετάχθαι τάξεως. 
 Α. ‘βολβοὺς μὲν σποδιᾷ δαμάσας καταχύσματι δεύσας 
 ὡς πλείστους διάτρωγε· τὸ γὰρ δέμας ἀνέρος ὀρθοῖ. 
 καὶ τάδε μὲν δὴ ταῦτα· θαλάσσης δ’ ἐς τέκν᾽
 ἄνειμι.’ 
 εἶτα μετὰ μικρόν· 
 οὐδὲ λοπὰς κακόν ἐστιν· ἀτὰρ τὸ τάγηνον ἄμεινον, 
 οἶμαι. 
 καὶ μετ’ ὀλίγα· 
 
 ὀρφὼν αἰολίαν συνόδοντά τε καρχαρίαν τε 
 μὴ τέμνειν, μή σοι νέμεσις θεόθεν καταπνεύσῃ, 
 ἀλλ’ ὅλον ὀπτήσας παράθες· πολλὸν γὰρ ἄμεινον. 
 πουλύποδος πλεκτὴ δ᾽, ἂν πιλήσῃς κατὰ καιρόν, 
 ἑφθὴ τῆς ὀπτῆς, ἢν ᾖ μείζων, πολὺ κρείττων· 
 ἢν ὀπταὶ δὲ δύ’ ὦσ᾽, ἑφθῇ κλαίειν ἀγορεύω. 
 τρίγλη δ’ οὐκ ἐθέλει νεύρων ἐπιήρανος εἶναι· 
 παρθένου Ἀρτέμιδος γὰρ ἔφυ καὶ στύματα μισεῖ. 
 σκορπίος αὖ — Β. παίσειέ γέ σου τὸν πρωκτὸν
 ὑπελθών.

ἀπὸ τούτου τοῦ Φιλοξένου καὶ Φιλοξένειοί τινες πλακοῦντες
 ὠνομάσθησαν. περὶ τούτου Χρύσιππός φησιν· ‘ἐγὼ κατέχω τινὰ
 ὀψοφάγον ἐπὶ τοσοῦτον ἐκπεπτωκότα τοῦ μὴ ἐντρέπεσθαι τοὺς
 πλησίον ἐπὶ τοῖς γινομένοις ὥστε φανερῶς ἐν τοῖς βαλανείοις
 τήν τε χεῖρα συνεθίζειν πρὸς τὰ θερμὰ καθιέντα εἰς ὕδωρ
 θερμὸν καὶ τὸ στόμα ἀναγαργαριζόμενον θερμῷ, ὅπως δηλονότι
 ἐν τοῖς θερμοῖς δυσκίνητος ᾖ. ἔφασαν γὰρ αὐτὸν καὶ τοὺς
 ὀψοποιοῦντας ὑποποιεῖσθαι, ἵνα θερμότατα παρατιθῶσι καὶ
 μόνος καταναλίσκῃ αὐτὸς τῶν λοιπῶν συνακολουθεῖν μὴ
 δυναμένων.’ τὰ δ’ αὐτὰ καὶ περὶ τοῦ Κυθηρίου Φιλοξένου
 ἱστοροῦσι καὶ Ἀρχύτου καὶ ἄλλων πλειόνων, ὧν τις παρὰ
 Κρωβύλῳ τῷ κωμικῷ φησιν ( IV 568 M )· 
 ἐγὼ δὲ πρὸς τὰ θερμὰ ταῦθ’ ὑπερβολῇ 
 τοὺς δακτύλους δήπουθεν Ἰδαίους ἔχω 
 καὶ τὸν λάρυγγ’ ἥδιστα πυριῶ τεμαχίοις. 
 Β. κάμινος, οὐκ ἄνθρωπος. 
 
 Κλέαρχος δέ φησι ( FHG II 309 )
 Φιλόξενον προλουόμενον ἐν τῇ πατρίδι κἀν ἄλλαις
 πόλεσι περιέρχεσθαι τὰς οἰκίας, ἀκολουθούντων αὐτῷ
 παίδων καὶ φερόντων ἔλαιον οἶνον γάρον ὄξος καὶ
 ἄλλα ἡδύσματα· ἔπειτα εἰσιόντα εἰς τὰς ἀλλοτρίας οἰκίας τὰ
 ἑψόμενα τοῖς ἄλλοις ἀρτύειν ἐμβάλλοντα ὧν ἐστι χρεία, κἆθ᾽
 οὕτως εἰς ἑαυτὸν κύψαντα εὐωχεῖσθαι. οὗτος εἰς
 Ἔφεσον καταπλεύσας εὑρὼν τὴν ὀψοπώλιδα κενὴν ἐπύθετο τὴν
 αἰτίαν· καὶ μαθὼν ὅτι πᾶν εἰς γάμους συνηγόρασται
 λουσάμενος παρῆν ἄκλητος ὡς τὸν νυμφίον. καὶ μετὰ τὸ
 δεῖπνον ᾄσας ὑμέναιον, οὗ ἡ ἀρχὴ ‘Γάμε θεῶν λαμπρότατε’
 ( III 614 B4 ), πάντας ἐψυχαγώγησεν· ἦν δὲ
 διθυραμβοποιός. καὶ ὁ νυμφίος ‘Φιλόξενε, εἶπε, καὶ αὔριον
 ὧδε δειπνήσεις·’ καὶ ὁ Φιλόξενος ‘ἂν ὄψον, ἔφη, μὴ πωλῇ
 τις.’

Θεόφιλος δέ φησιν ( FHG IV 516 )· ‘οὐχ ὥσπερ
 Φιλόξενον τὸν Ἐρύξιδος· ἐκεῖνος γάρ, ὡς ἔοικεν,
 ἐπιμεμφόμενος τὴν φύσιν εἰς τὴν ἀπόλαυσιν ηὔξατό ποτε
 γεράνου τὴν φάρυγγα σχεῖν· ἀλλὰ πολὺ μᾶλλον ἵππον ὅλως ἢ
 βοῦν ἢ κάμηλον ἢ ἐλέφαντα δεῖ σπουδάζειν γενέσθαι. οὕτω γὰρ
 καὶ αἱ ἐπιθυμίαι καὶ αἱ ἡδοναὶ πολλῷ μείζους καὶ
 σφοδρότεραι· πρὸς γὰρ τὰς δυνάμεις ποιοῦνται τὰς
 ἀπολαύσεις.’ Κλέαρχος δὲ Μελάνθιόν φησι ( FHG II
 309 ) τοῦτ’ εὔξασθαι λέγων· ‘Τιθωνοῦ Μελάνθιος
 ἔοικε βουλεύσασθαι βέλτιον. ὃ μὲν γὰρ
 ἀθανασίας ἐπιθυμήσας ἐν θαλάμῳ κρέμαται πάντων ὑπὸ γήρως
 ἐστερημένος τῶν ἡδέων· Μελάνθιος δὲ τῶν ἀπολαύσεων ἐρῶν
 ηὔξατο τῆς μακραύχενος ὄρνιθος τὸν τράχηλον ἔχειν, ἵν’ ὅτι
 πλεῖστον τοῖς ἡδέσιν ἐνδιατρίβῃ.’ ὁ αὐτός φησι Πίθυλλον τὸν
 Τένθην καλούμενον οὐ περιγλωττίδα μόνον ὑμενίνην φορεῖν,
 ἀλλὰ καὶ προσελυτροῦν τὴν γλῶσσαν πρὸς τὰς ἀπολαύσεις· καὶ
 τέλος ἰχθύαν τρίβων ἀπεκάθαιρεν αὐτήν. μόνος δ’ οὗτος τῶν
 ἀπολαυστικῶν καὶ δακτυλήθρας ἔχων ἐσθίειν λέγεται τὸ ὄψον,
 ἵν’ ὡς θερμότατον ὁ τρισάθλιος ἀναδιδῷ τῇ γλώττῃ.’ ἄλλοι δὲ
 φίλιχθυν τὸν Φιλόξενόν φασιν· Ἀριστοτέλης δὲ φιλόδειπνον
 ἁπλῶς, ὃς καὶ γράφει που ταῦτα ( fr. 63 R )·
 ‘δημηγοροῦντες ἐν τοῖς ὄχλοις κατατρίβουσιν ὅλην τὴν ἡμέραν
 ἐν τοῖς θαύμασι καὶ πρὸς τοὺς ἐκ τοῦ Φάσιδος ἢ Βορυσθένους
 καταπλέοντας, ἀνεγνωκότες οὐδὲν πλὴν εἰ τὸ Φιλοξένου
 Δεῖπνον οὐχ ὅλον.’

Φαινίας δέ φησιν ( FHG II 297 ) ὅτι Φιλόξενος ὁ
 Κυθήριος ποιητής, περιπαθὴς ὢν τοῖς ὄψοις, δειπνῶν ποτε
 παρὰ Διονυσίῳ ὡς εἶδεν ἐκείνῳ μὲν μεγάλην τρῖγλαν
 παρατεθεῖσαν, ἑαυτῷ δὲ μικράν, ἀναλαβὼν αὐτὴν εἰς τὰς
 χεῖρας πρὸς τὸ οὖς προσήνεγκε. πυθομένου δὲ τοῦ Διονυσίου
 τίνος ἕνεκεν τοῦτο ποιεῖ, εἶπεν ὁ Φιλόξενος ὅτι γράφων τὴν
 Γαλάτειαν βούλοιτό τινα παρ’ ἐκείνης τῶν κατὰ Νηρέα
 πυθέσθαι· τὴν δὲ ἠρωτημένην ἀποκεκρίσθαι διότι νεωτέρα
 ἁλοίη· διὸ μὴ παρακολουθεῖν· τὴν δὲ τῷ Διονυσίῳ παρατεθεῖσαν πρεσβυτέραν οὖσαν εἰδέναι
 πάντα σαφῶς ἃ βούλεται μαθεῖν. τὸν οὖν Διονύσιον γελάσαντα
 ἀποστεῖλαι αὐτῷ τὴν τρῖγλαν τὴν παρακειμένην αὐτῷ.
 συνεμέθυε δὲ τῷ Φιλοξένῳ ἡδέως ὁ Διονύσιος. ἐπεὶ δὲ τὴν
 ἐρωμένην Γαλάτειαν ἐφωράθη διαφθείρων, εἰς τὰς λατομίας
 ἐνεβλήθη· ἐν αἷς ποιῶν τὸν Κύκλωπα συνέθηκε τὸν μῦθον εἰς
 τὸ περὶ αὑτὸν γενόμενον πάθος, τὸν μὲν Διονύσιον Κύκλωπα
 ὑποστησάμενος, τὴν δ’ αὐλητρίδα Γαλάτειαν, ἑαυτὸν δ᾽
 Ὀδυσσέα ( III 609 B4 ).

ἐγένετο δὲ κατὰ τοὺς Τιβερίου χρόνους ἀνήρ τις Ἀπίκιος,
 πλουσιώτατος τρυφητής, ἀφ’ οὗ πλακούντων γένη πολλὰ Ἀπίκια
 ὀνομάζεται. οὗτος ἱκανὰς μυριάδας καταναλώσας εἰς τὴν
 γαστέρα ἐν Μιντούρναις (πόλις δὲ Καμπανίας) διέτριβε τὰ
 πλεῖστα καρίδας ἐσθίων πολυτελεῖς, αἳ γίνονται αὐτόθι ὑπέρ
 γε τὰς ἐν Σμύρνῃ μέγισται καὶ τοὺς ἐν Ἀλεξανδρείᾳ ἀστακούς.
 ἀκούσας οὖν καὶ κατὰ Λιβύην γίνεσθαι
 ὑπερμεγέθεις ἐξέπλευσεν οὐδ’ ἀναμείνας μίαν ἡμέραν. καὶ
 πολλὰ κακοπαθήσας κατὰ τὸν πλοῦν ὡς πλησίον ἧκε τῶν τόπων
 πρὶν ἐξορμῆσαι τῆς νεὼς (πολλὴ δ’ ἐγεγόνει παρὰ Λίβυσι φήμη
 τῆς ἀφίξεως αὐτοῦ), προσπλεύσαντες ἁλιεῖς προσήνεγκαν αὐτῷ
 τὰς καλλίστας καρίδας. ὃ δ’ ἰδὼν ἐπύθετο εἰ μείζους
 ἔχουσιν· εἰπόντων δὲ μὴ γίνεσθαι ὧν ἤνεγκαν, ὑπομνησθεὶς
 τῶν ἐν Μιντούρναις ἐκέλευσε τῷ κυβερνήτῃ τὴν αὐτὴν ὁδὸν ἐπὶ Ἰταλίαν ἀναπλεῖν μηδὲ
 προσπελάσαντι τῇ γῇ. 
 Ἀριστόξενος δ’ ὁ Κυρηναῖος φιλόσοφος, ὁ ὄντως μετελθὼν τὴν
 πάτριον φιλοσοφίαν, ἀφ’ οὗ καὶ κωλήν τις καλεῖται
 Ἀριστόξενος ἰδίως σκευαζόμενος, ὑπὸ τῆς ἀνυπερβλήτου τρυφῆς
 καὶ τὰς ἐν τῷ κήπῳ γινομένας θριδακίνας οἰνομέλιτι ἐπότιζεν
 ἑσπέρας καὶ ὑπὸ τὴν ἕω λαμβάνων χλωροὺς ἔχειν ἔλεγε
 πλακοῦντας ὑπὸ τῆς γῆς ἀναπεμπομένους αὐτῷ.

Τραιανῷ δὲ τῷ αὐτοκράτορι ἐν Παρθίᾳ ὄντι καὶ τῆς θαλάσσης
 ἀπέχοντι ἡμερῶν παμπόλλων ὁδὸν Ἀπίκιος ὄστρεα νεαρὰ
 διεπέμψατο ὑπὸ σοφίας αὐτοῦ τεθησαυρισμένα· καὶ οὐχ ὡς
 Νικομήδει τῷ Βιθυνῶν βασιλεῖ ἐπιθυμήσαντι ἀφύης (μακρὰν δὲ
 καὶ οὗτος ἦν τῆς θαλάσσης) μάγειρός τις μιμησάμενος τὸ
 ἰχθύδιον παρέθηκεν ὡς ἀφύας . ὁ γοῦν παρ’ Εὔφρονι
 τῷ κωμικῷ μάγειρός φησιν ( IV 494 M )· 
 ἐγὼ μαθητὴς ἐγενόμην Σωτηρίδου, 
 ὃς ἀπὸ θαλάσσης Νικομήδει δώδεκα 
 ὁδὸν ἀπέχοντι πρῶτος ἡμερῶν ποτε 
 ἀφύης ἐπιθυμήσαντι χειμῶνος μέσου 
 παρέθηκε νὴ Δί᾽, ὥστε πάντας ἀνακραγεῖν. 
 Β. πῶς δὲ δυνατὸν τοῦτ’ ἐστι; Α. θήλειαν λαβὼν 
 γογγυλίδα ταύτην ἔτεμε λεπτὰ καὶ μακρὰ 
 τὴν ὄψιν αὐτῆς τῆς ἀφύης μιμούμενος, 
 ἀποζέσας, ἔλαιον ἐπιχέας, ἅλας 
 
 δοὺς μουσικῶς, μήκωνος ἐπιπάσας ἄνω 
 κόκκους μελαίνης τετταράκοντα τὸν ἀριθμόν, 
 περὶ τὴν Σκυθίαν ἔπαυσε τὴν ἐπιθυμίαν. 
 καὶ Νικομήδης γογγυλίδα μασώμενος 
 ἀφύης τοτ’ ἔλεγε τοῖς φίλοις ἐγκώμιον. 
 οὐδὲν ὁ μάγειρος τοῦ ποιητοῦ διαφέρει· 
 ὁ νοῦς γάρ ἐστιν ἑκατέρῳ τούτων τέχνη.

ὅτι περὶ Περικλέους φησὶν Ἀρχίλοχος ὁ Πάριος ποιητὴς
 ( fr. 78 B ) ὡς ἀκλήτου ἐπεισπαίοντος εἰς τὰ
 συμπόσια Μυκονίων δίκην. δοκοῦσι δ’ οἱ Μυκόνιοι διὰ τὸ
 πένεσθαι καὶ λυπρὰν νῆσον οἰκεῖν ἐπὶ γλισχρότητι καὶ
 πλεονεξίᾳ διαβάλλεσθαι· τὸν γοῦν γλίσχρον Ἰσχόμαχον
 Κρατῖνος Μυκόνιον καλεῖ ( I 109 K )· 
 ‘πῶς ἂν σύγ᾽ Ἰσχομάχου γεγονὼς
 τοῦ Μυκονίου 
 φιλόδωρος ἂν εἴης; 
 ἀγαθὸς πρὸς ἀγαθοὺς ἄνδρας ἑστιασόμενος ἧκον· 
 κοινὰ γὰρ τὰ τῶν φίλων. 
 .... πολλὸν δὲ πίνων καὶ χαλίκρητον μέθυ, 
 οὔτε τῖμον εἰσενέγκας οὔτε .... , 
 οὐδὲ μὲν κληθεὶς .... ἦλθες, οἷα δὴ φίλος· 
 ἀλλά σ’ ἡ γαστὴρ νόον τε καὶ φρένας παρήγαγεν 
 εἰς ἀναιδείην, 
 Ἀρχίλοχος φησίν ( fr. 718 B4 ). 
 Εὔβουλος ὁ κωμικός φησί που ( II 206 K )·
 
 
 εἰσὶν ἡμῖν τῶν κεκλημένων δύο 
 ἐπὶ δεῖπνον ἄμαχοι, Φιλοκράτης καὶ Φιλοκράτης. 
 ἕνα γὰρ ἐκεῖνον ὄντα δύο λογίζομαι, 
 μεγάλους ..... μᾶλλον δὲ τρεῖς. 
 ὅν φασί ποτε κληθέντ’ ἐπὶ δεῖπνον πρός τινος, 
 εἰπόντος αὐτῷ τοῦ φίλου, ὁπηνίκ’ ἂν 
 εἴκοσι ποδῶν μετροῦντι τὸ στοιχεῖον ᾖ, 
 ἥκειν, ἕωθεν αὐτὸν εὐθὺς ἡλίου 
 μετρεῖν ἀνέχοντος, μακροτέρας δ’ οὔσης ἔτι 
 πλεῖν ἢ δυοῖν ποδοῖν παρεῖναι τῆς σκιᾶς· 
 ἔπειτα φάναι μικρὸν ὀψιαίτερον 
 δι’ ἀσχολίαν ἥκειν, παρόνθ’ ἅμ’ ἡμέρᾳ. — 
 ἀσυμβόλου δείπνου γὰρ ὅστις ὑστερεῖ, 
 τοῦτον ταχέως νόμιζε κἂν τάξιν λιπεῖν, 
 Ἄμφις φησὶν ὁ κωμικός ( II 248 K ).
 Χρύσιππος δέ φησιν· 
 ἀσύμβολον κώθωνα μὴ παραλίμπανε. 
 κώθων δ’ οὐ παραλειπτὸς ἀσύμβολος, ἀλλὰ διωκτός. 
 Ἀντιφάνης δέ φησι ( II 117 K )· 
 βίος θεῶν γάρ ἐστιν, ὅταν ἔχῃς ποθὲν 
 τἀλλότρια δειπνεῖν, μὴ προσέχων λογίσμασι. 
 καὶ πάλιν· 
 μακάριος ὁ βίος, ᾧ δεῖ μ’ ἀεὶ καινὸν πόρον 
 εὑρίσκειν, ὡς μάσημα ταῖς γνάθοις ἔχω. 
 
 
 
 ταῦτα οἴκοθεν ἔχων εἰς τὸ συμπόσιον ἦλθον καὶ προμελετήσας,
 ἵνα κἀγὼ τὸ στεγανόμιον κομίζων παραγένωμαι. 
 ἄκαπνα γὰρ αἰὲν ἀοιδοὶ θύομεν. 
 ὅτι τὸ μονοφαγεῖν ἐστιν ἐν χρήσει τοῖς παλαιοῖς. 
 Ἀντιφάνης ( II 128 K )· 
 .. μονοφαγεῖς, ἤδη τι καὶ βλάπτεις ἐμέ. 
 Ἀμειψίας ( I 677 K )· 
 ἔρρ’ ἐς κόρακας, μονοφάγε καὶ τοιχωρύχε. 
 περὶ τοῦ τῶν ἡρώων καθ’ Ὅμηρον βίου.

ὅτι Ὅμηρος ὁρῶν τὴν σωφροσύνην οἰκειοτάτην ἀρετὴν οὖσαν
 τοῖς νέοις καὶ πρώτην, ἔτι δὲ ἁρμόττουσαν καὶ πάντων τῶν
 καλῶν χορηγὸν οὖσαν, βουλόμενος ἐμφῦσαι πάλιν αὐτὴν ἀπ᾽
 ἀρχῆς καὶ ἐφεξῆς, ἵνα τὴν σχολὴν καὶ τὸν ζῆλον ἐν τοῖς
 καλοῖς ἔργοις ἀναλίσκωσι καὶ ὦσιν εὐεργετικοὶ καὶ
 κοινωνικοὶ πρὸς ἀλλήλους, εὐτελῆ κατεσκεύασε πᾶσι τὸν βίον
 καὶ αὐτάρκη, λογιζόμενος τὰς ἐπιθυμίας καὶ τὰς ἡδονὰς
 ἰσχυροτάτας γίνεσθαι καὶ πρώτας ἔτι τε καὶ ἐμφύτους
 τὰσ περὶ ἐδωδὴν καὶ πόσιν, τοὺς δὲ διαμεμενηκότας
 ἐν εὐτελείᾳ εὐτάκτους καὶ περὶ τὸν ἄλλον βίον γίνεσθαι
 ἐγκρατεῖς. ἁπλῆν οὖν ἀποδέδωκε τὴν δίαιταν πᾶσι καὶ τὴν
 αὐτὴν ὁμοίως βασιλεῦσιν ἰδιώταις, νέοις πρεσβύταις,
 λέγων· 
 
 παρὰ δὲ ξεστὴν ἐτάνυσσε τράπεζαν, 
 σῖτον δ’ αἰδοίη ταμίη παρέθηκε φέρουσα ( Od. 7.174 ). 
 δαιτρὸς δὲ κρειῶν πίνακας παρέθηκεν ἀείρας ( Od. 1.141 ), 
 καὶ τούτων ὀπτῶν καὶ ὡς ἐπὶ τὸ πολὺ βοείων·
 παρὰ δὲ ταῦτα οὔτε ἐν ἑορταῖς οὔτ’ ἐν γάμοις οὔτ’ ἐν
 ἄλλῃ συνόδῳ παρατίθησιν οὐδέν, καίτοι πολλάκις τὸν
 Ἀγαμέμνονα ποιήσας δειπνίζοντα τοὺς ἀρίστους · καὶ
 οὐ θρῖα καὶ κάνδυλον καὶ ἄμητας μελίπηκτά τε τοῖς
 βασιλεῦσιν ἐξαίρετα παρατίθησιν Ὅμηρος, ἀλλ’ ἀφ’ ὧν εὖ
 ἕξειν ἔμελλον τὸ σῶμα καὶ τὴν ψυχήν. Αἴαντα οὖν μετὰ τὴν
 μονομαχίαν 
 νώτοισι βοῶν γέραιρεν 
 Il. 7.321 
 ὁ Ἀγαμέμνων· καὶ Νέστορι δ’ ἤδη ὄντι γηραιῷ ( Od. 3.33 ) καὶ Φοίνικι
 δὲ ( Il.
 9.215 ) κρέας ὀπτὸν δίδωσι, ἀφιστῶν ἡμᾶς τῶν ἀτάκτων
 ἐπιθυμιῶν. καὶ Ἀλκίνους δὲ ὁ τὸν τρυφερὸν ᾑρημένος βίον
 τοὺς τρυφερωτάτους ἑστιῶν Φαίακας καὶ τὸν Ὀδυσσέα
 ξενίζων, ἐπιδεικνύμενος αὐτῷ τὴν τοῦ κήπου κατασκευὴν
 καὶ τῆς οἰκίας καὶ τὸν αὑτοῦ βίον, τοιαύτας παρατίθεται
 τραπέζας . καὶ Μενέλαος δὲ τοὺς τῶν παίδων γάμους
 ποιούμενος καὶ τοῦ Τηλεμάχου πρὸς αὐτὸν
 παραγενομένου 
 
 
 νῶτα βοὸς παρέθηκεν 
 ὄπτ’ ἐν χερσὶν ἑλών , τά ῥά οἱ γέρα
 πάρθεσαν 
 αὐτῷ 
 
 Od. 4.64 
 
 καὶ Νέστωρ δὲ βόας θύει Ποσειδῶνι παρὰ
 τῇ θαλάσσῃ διὰ τῶν φιλτάτων καὶ οἰκειοτάτων τέκνων,
 βασιλεὺς ὢν καὶ πολλοὺς ἔχων ὑπηκόους, τάδε
 παρακελευόμενος· 
 Od. 3.421 
 
 ἀλλ’ ἄγ᾽, ὃ μὲν πεδίονδ’ ἐπὶ βοῦν ἴτω 
 
 καὶ τὰ ἑξῆς · ὁσιωτέρα γὰρ αὕτη ἡ θυσία
 θεοῖς καὶ προσφιλεστέρα ἡ διὰ τῶν οἰκείων καὶ εὐνουστάτων
 ἀνδρῶν. καὶ τοὺς μνηστῆρας δὲ ὑβριστὰς ὄντας καὶ πρὸς
 ἡδονὰς ἀνειμένους οὔτε ἰχθῦς ἐσθίοντας ποιεῖ οὔτε ὄρνιθας
 οὔτε μελίπηκτα, περιελὼν παντὶ σθένει τὰς μαγειρικὰς
 μαγγανείας καὶ τά, ὡς ὁ Μένανδρός φησιν ( IV 206
 M ), ὑποβινητιῶντα βρώματα καὶ τὸ παρὰ πολλοῖς
 λασταυροκάκαβον καλούμενον βρῶμα, ὥς φησι Χρύσιππος ἐν
 τῷ περὶ καλοῦ καὶ ἡδονῆς , οὗ ἡ κατασκευὴ
 περιεργοτέρα.

Πρίαμος δὲ παρὰ τῷ ποιητῇ καὶ ὀνειδίζει τοῖς υἱοῖς
 ἀναλίσκουσι τὰ μὴ νενομισμένα· 
 Il. 24.262 
 
 ἀρνῶν ἠδ’ ἐρίφων ἐπιδήμιοι ἁρπακτῆρες. 
 
 Φιλόχορος δὲ ἱστορεῖ ( FHG I 394 ) καὶ
 κεκωλῦσθαι Ἀθήνησιν ἀπέκτου ἀρνὸς μηδένα γεύεσθαι,
 ἐπιλιπούσης ποτὲ τῆς τῶν ζῴων τούτων γενέσεως. 
 Ἑλλήσποντον δὲ Ὅμηρος ἰχθυόεντα προσαγορεύων ( Il. 9.360 ) καὶ τοὺς Φαίακας
 πλωτικωτάτους ποιῶν καὶ ἐν τῇ Ἰθάκῃ εἰδὼς λιμένας πλείους
 καὶ νήσους προσεχεῖς πολλάς, ἐν αἷς ἰχθύων ἐγίνετο πλῆθος
 καὶ ἀγρίων ὀρνίθων, καὶ εἰς εὐδαιμονίαν
 δὲ καταριθμῶν τὸ τὴν θάλασσαν ἰχθῦς παρέχειν, ὅμως τούτων
 οὐδὲν οὐδένα ποιεῖ προσφερόμενον· καὶ μὴν οὐδ’ ὀπώραν
 παρατίθησί τινι καίπερ οὖσαν πολλὴν καὶ ἥδιστα ταύτης
 μνημονεύων καὶ πάντα χρόνον παρασκευάζων ἀθάνατον· 
 ὄγχνη γάρ, φησίν, ἐπ’ ὄγχνῃ 
 Od. 7.120 
 καὶ τὰ ἑξῆς. ἀλλὰ μὴν οὐδὲ στεφανουμένους οὐδὲ
 μυρουμένους ποιεῖ ὥσπερ οὐδὲ θυμιῶντας, ἀλλὰ πάντων τούτων
 ἀπολυομένους τοὺς ἀνθρώπους εἰς ἐλευθερίαν καὶ αὐτάρκειαν
 ἐξαιρεῖται τοὺς πρώτους. καὶ θεοῖς δὲ ἁπλῆν ἀποδίδωσι
 δίαιταν νέκταρ καὶ ἀμβροσίαν. καὶ τοὺς ἀνθρώπους δὲ ποιεῖ
 τιμῶντας αὐτοὺς ἀπὸ τῆς διαίτης, ἀφελὼν λιβανωτὸν καὶ
 σμύρναν καὶ στεφάνους καὶ τὴν περὶ ταῦτα τρυφήν. καὶ τῆς
 ἁπλῆς δὲ ταύτης διαίτης οὐκ ἀπλήστως ἀπολαύοντας
 παρίστησιν, ἀλλ’ ὡς οἱ κράτιστοι τῶν ἰατρῶν ἀφαιρεῖ τὰς
 πλησμονάς, 
 αὐτὰρ ἐπεὶ πόσιος καὶ ἐδητύος ἐξ ἔρον ἕντο ( Od. 1.150 )· 
 καὶ τὴν ἐπιθυμίαν πληρώσαντες οἳ μὲν ἐξώρμων ἐπὶ μελέτην
 ἀθλητικὴν δίσκοισι τερπόμενοι καὶ αἰγανέαις ( Od. 4.626 ), τῇ παιδιᾷ τὰ πρὸς
 σπουδὴν ἐκμελετῶντες· οἳ δὲ κιθαρῳδῶν ἠκροῶντο τὰς ἡρωικὰς
 πράξεις ἐν μέλει καὶ ῥυθμῷ ποιούντων.

διὸ οὐδὲν θαυμαστὸν τοὺς οὕτω τεθραμμένους ἀφλεγμάντους
 εἶναι τὰ σώματα καὶ τὰς ψυχάς. ἐνδεικνύμενος οὖν καὶ τὴν
 εὐταξίαν ὡς ὑγιεινόν ἐστι καὶ εὔχρηστον καὶ κοινὸν τὸν
 σοφώτατον Νέστορα πεποίηκε ( Il.
 11.639 ) Μαχάονι τῷ ἰατρῷ τετρωμένῳ τὸν δεξιὸν
 ὦμον προσφέροντα οἶνον, ταῖς φλεγμοναῖς
 ἐναντιώτατον ὄντα, καὶ τοῦτον Πράμνειον, ὃν ἴδμεν παχὺν καὶ
 πολύτροφον (οὐ δίψης ἄκος, ἀλλ’ ἐμφορήσεως ἕνεκα· πεπωκότι
 γοῦν παρακελεύεται συνεχῶς τοῦτο ποιεῖν· ‘σὺ μέν, φησί
 ( Il. 14.5 ),
 πῖνε καθήμενος), καὶ ἐπιξύοντα τυρὸν αἴγειον,
 ἐπὶ δὲ κρόμυον ποτοῦ ὄψον ( Il.
 11.630 ), ἵνα πλεῖον πίνῃ, καίτοι ἀλλαχοῦ λέγων
 ( Il. 6.265 ) τὸν οἶνον
 ἐκλύειν τὴν ἰσχὺν καὶ ἀπογυιοῦν. περὶ δὲ τοῦ Ἕκτορος Ἑκάβη
 ( Il. 6.258 ) οἰομένη
 μενεῖν αὐτὸν τὸ καταλειπόμενον τῆς ἡμέρας παρακαλεῖ πιεῖν
 σπείσαντα, προτρεπομένη εἰς θυμηδίαν· ὃ δ’ ὑπερτίθεται πρὸς
 πρᾶξιν ἐξιών. καὶ ἣ μὲν ἀπερισπάστως ἐπαινεῖ τὸν οἶνον, ὃ
 δὲ μετὰ ἄσθματος ἥκων ἀπωθεῖται· καὶ ἣ μὲν ἀξιοῖ σπείσαντα
 πιεῖν, ὃ δὲ καθῃμαγμένος ἀσεβὲς ἡγεῖται. οἶδε δὲ ὁ Ὅμηρος
 καὶ τὸ ὠφέλιμον καὶ τὸ σύμμετρον τοῦ οἴνου ἐν 
 οἷς τὸν χανδὸν ἕλκοντα αὐτὸν βλάπτεσθαι φησί ( Od. 22.294 ). καὶ κράσεων δὲ
 γένη διάφορα ἐπίσταται· οὐκ ἂν γὰρ Ἀχιλλεὺς τὸ ζωρότερον
 κεραίρειν διέστειλε ( Il.
 9.203 ), μὴ οὔσης τινὸς καθημερινῆς κράσεως. ἴσως
 οὖν οὐκ ἐγίνωσκεν αὐτὸν εὐδιαφόρητον ἄνευ στερεμνίου σιτίου
 μίγματος, ὃ τοῖς ἰατροῖς διὰ τὴν τέχνην ἐστὶ δῆλον· τοῖς
 γοῦν καρδιακοῖς μετὰ οἴνου σιτῶδες ἀναμίσγουσί τι πρὸς
 κατοχὴν τῆς δυνάμεως. ἀλλ’ ἐκεῖνος τῷ μὲν Μαχάονι μετ᾽
 ἀλφίτου καὶ τυροῦ δέδωκε τὸν οἶνον, τὸν δ’ Ὀδυσσέα ποιεῖ
 συνάπτοντα τὴν ἀπὸ τῶν σιτίων καὶ οἴνου ὠφέλειαν ( Il. 19.167 )· 
 
 ὃς δέ κ’ ἀνὴρ οἴνοιο κορεσσάμενος καὶ ἐδωδῆς. 
 τῷ δὲ κωθωνιζομένῳ δίδωσι τὸν ἡδύποτον, οὕτω
 καλέσας αὐτόν· 
 Od. 2.340 
 
 ἐν δὲ πίθοι οἴνοιο παλαιοῦ ἡδυπότοιο.

ποιεῖ δὲ Ὅμηρος καὶ τὰς κόρας καὶ τὰς γυναῖκας λουούσας
 τοὺς ξένους, ὡς οὔτε φλεγμονὴν οὔτε ἀκρασίαν τῶν εὖ
 βεβιωκότων καὶ σωφρόνως ἁπτομένας. ἀρχαῖον δὲ τοῦτο ἔθος·
 λούουσι γοῦν καὶ αἱ Κωκάλου θυγατέρες, ὡς νενομισμένον, τὸν
 Μίνω παραγενόμενον εἰς Σικελίαν. 
 τῆς μέθης δὲ κατατρέχων ὁ ποιητὴς τὸν τηλικοῦτον Κύκλωπα
 ὑπὸ μικροῦ σώματος διὰ ταύτην ἀπολλύμενον παρίστησι καὶ
 Εὐρυτίωνα τὸν Κένταυρον ( Od.
 22.295 )· τούς τε παρὰ Κίρκῃ λέοντας ποιεῖ καὶ
 λύκους ταῖς ἡδοναῖς ἐπακολουθήσαντας. τὸν δὲ Ὀδυσσέα σῴζει
 τῷ Ἑρμοῦ λόγῳ πεισθέντα· διὸ καὶ ἀπαθὴς γίνεται. Ἐλπήνορα
 δὲ πάροινον ὄντα καὶ τρυφερὸν κατακρημνίζει. καὶ Ἀντίνοος
 δ’ ὁ λέγων πρὸς Ὀδυσσέα 
 οἶνός σε τρώει μελιηδής 
 Od. 22.293 
 αὐτὸς οὐκ ἀπείχετο τοῦ πώματος· διὸ καὶ τρωθεὶς
 ἀπώλετο, ἔτι κρατῶν τὸ ποτήριον. ποιεῖ δὲ καὶ τοὺς Ἕλληνας
 ἐν τῷ ἀπόπλῳ μεθύοντας, διὸ καὶ στασιάζοντας· ὅθεν καὶ
 ἀπόλλυνται. ἱστορεῖ δὲ καὶ τὸν δεινότατον Αἰνείαν τῶν Τρώων
 ἐν τῷ βουλεύεσθαι διὰ τὴν ἐν τῇ μέθῃ παρρησίαν καὶ τὰς
 ἀπειλὰς ἃς Τρωσὶν ὑπέσχετο οἰνοποτάζων ( Il. 20.84 ) ὑπομείναντα τὴν
 Ἀχιλλέως ὁρμὴν καὶ μικροῦ παραπολλύμενον. καὶ Ἀγαμέμνων δὲ
 λέγει που περὶ αὑτοῦ ( Il.
 9.119 )· 
 
 ἀλλ’ ἐπεὶ ἀασάμην φρεσὶ λευγαλέῃσι πιθήσας 
 ἢ οἴνῳ μεθύων, ἤ μ’ ἔβλαψαν θεοὶ αὐτοί, 
 εἰς τὴν αὐτὴν τιθεὶς πλάστιγγα τὴν μέθην τῇ μανίᾳ.
 (οὕτω δὲ καὶ τὰ ἔπη ταῦτα προηνέγκατο Διοσκουρίδης ὁ
 Ἰσοκράτους μαθητής). καὶ ὁ Ἀχιλλεὺς δ’ ὀνειδίζων τῷ
 Ἀγαμέμνονί φησιν ( Il.
 1.225 )· ‘οἰνοβαρές, κυνὸς ὄμματ’ ἔχων.’ 
 ταῦτ’ εἶπε τὸ Θετταλὸν σόφισμα ἤτοι ὁ ἐκ Θετταλίας
 σοφιστής· παίζει δ’ ἴσως πρὸς τὴν παροιμίαν ὁ Ἀθήναιος.

ὅτι τροφαῖς ἐχρῶντο οἱ ἥρωες παρ’ Ὁμήρῳ πρῶτον
 μὲν τῷ καλουμένῳ ἀκρατίσματι, ὃ λέγει ἄριστον· οὗ ἅπαξ
 μέμνηται ἐν Ὀδυσσείᾳ ( Od.
 16.2 )· ‘Ὀδυσεὺς καὶ δῖος ὑφορβὸς ἐντύνοντ᾽
 ἄριστον κειαμένω πῦρ,’ καὶ ἅπαξ ἐν Ἰλιάδι· 
 Il. 24.124 
 
 ἐσσυμένως ἐπένοντο καὶ ἐντύνοντ’ ἄριστον. 
 
 λέγει δὲ τὸ πρωινὸν ἔμβρωμα, ὃ ἡμεῖς ἀκρατισμὸν
 καλοῦμεν διὰ τὸ ἐν ἀκράτῳ βρέχειν καὶ προσίεσθαι ψωμούς, ὡς
 Ἀντιφάνης ( II 126 K )· 
 ἄριστον ἐν ὅσῳ .... ὁ μάγειρος ποιεῖ, 
 εἶτ’ ἐπάγει· 
 συνακρατίσασθαι πῶς ἔχεις μετ’ ἐμοῦ; 
 καὶ Κάνθαρος ( I 766 K )· 
 οὐκοῦν ἀκρατισώμεθ’ αὐτοῦ. Β. μηδαμῶς· 
 Ἰσθμοῖ γὰρ ἀριστήσομεν. 
 Ἀριστομένης ( I 693 K )· 
 
 ἀκρατιοῦμαι μικρόν, εἶθ’ ἥξω πάλιν, 
 ἄρτου δὶς ἢ τρὶς ἀποδακών. 
 Φιλήμων δέ φησιν ὅτι τροφαῖς δʹ ἐχρῶντο
 οἱ παλαιοί, ἀκρατίσματι, ἀρίστῳ, ἑσπερίσματι, δείπνῳ. τὸν
 μὲν οὖν ἀκρατισμὸν διανηστισμὸν ἔλεγον, τὸ δ’ ἄριστον
 ...... δορπηστόν, τὸ δὲ δεῖπνον ἐπιδορπίδα. ἐστὶ δ’ ἡ τάξις
 καὶ παρ’ Αἰσχύλῳ τῶν ὀνομάτων ἐν οἷς ὁ Παλαμήδης πεποίηται
 λέγων ( fr. 176 N )· 
 καὶ ταξιάρχας καὶ στρατάρχας καὶ ἑκατοντάρχας 
 ἔταξα. σῖτον δ’ εἰδέναι διώρισα 
 ἄριστα, δεῖπνα, δόρπα δ’ αἱρεῖσθαι τρίτα. 
 τῆς δὲ τετάρτης τροφῆς οὕτως Ὅμηρος μέμνηται
 ( Od. 17.599 )· ‘σὺ δ᾽
 ἔρχεο δειελιήσας’, ὃ καλοῦσί τινες δειλινόν, ὅ ἐστι μεταξὺ
 τοῦ ὑφ’ ἡμῶν λεγομένου ἀρίστου καὶ δείπνου. καὶ ἄριστον μέν
 ἐστι τὸ ὑπὸ τὴν ἕω λαμβανόμενον, δεῖπνον δὲ τὸ μεσημβρινόν,
 ὃ ἡμεῖς ἄριστον, δόρπον δὲ τὸ ἑσπερινόν. μήποτε δὲ καὶ
 συνωνυμεῖ τὸ ἄριστον τῷ δείπνῳ. ἐπὶ γὰρ τῆς πρωινῆς που
 τροφῆς ἔφη ( Il. 8.53. 54 )·
 ‘οἳ δ’ ἄρα δεῖπνον ἕλοντο, ἀπὸ δ’ αὐτοῦ θωρήσσοντο.’ μετὰ
 γὰρ τὴν ἀνατολὴν εὐθὺς δειπνοποιησάμενοι προέρχονται εἰς
 τὴν μάχην.

εὐωχοῦνται δὲ παρ’ Ὁμήρῳ καθήμενοι. οἴονται δέ τινες καὶ
 ἑκάστῳ τῶν δαιτυμόνων κατ’ ἄνδρα παρακεῖσθαι τράπεζαν. τῷ
 γοῦν Μέντῃ, φασίν, ἀφικομένῳ πρὸς Τηλέμαχον τῶν τραπεζῶν
 παρακειμένων ξεστὴ παρετέθη τράπεζα ( Od. 1.138 ). οὔκ ἐστι δὲ τοῦτο
 ἐμφανῶς τοῦ προκειμένου κατασκευαστικόν· δύναται γὰρ ἡ Ἀθηνᾶ ἀπὸ τῆς Τηλεμάχου τραπέζης
 δαίνυσθαι. παρ’ ὅλην δὲ τὴν συνουσίαν παρέκειντο αἱ
 τράπεζαι πλήρεις, ὡς παρὰ πολλοῖς τῶν βαρβάρων ἔτι καὶ νῦν
 ἔθος ἐστί, κατηρεφέες παντοίων ἀγαθῶν, κατὰ Ἀνακρέοντα
 ( fr. 121 B4 ). μετὰ δὲ τὴν ἀναχώρησιν αἱ
 δμωαὶ ἀπὸ μὲν σῖτον πολὺν ᾕρεον καὶ τράπεζαν καὶ δέπα
 ( Od. 19.61 ). ἰδιάζον δὲ
 τὸ παρὰ Μενελάῳ εἰσάγει συμπόσιον. δειπνήσαντας γὰρ ποιεῖ
 ὁμιλοῦντας ( Od. 4.61 )· εἶτ᾽
 ἀπονιψαμένους ποιεῖ πάλιν δειπνοῦντας καὶ δόρπου ἐξαῦτις
 μεμνημένους ( Od. 4.215 )
 μετὰ τὸν κλαυθμόν. τῷ δὲ μὴ αἴρεσθαι τὰς τραπέζας
 ἐναντιοῦσθαι δοκεῖ τὸ ἐν Ἰλιάδι· 
 Il. 24.476 
 
 ἔσθων καὶ πίνων, ἔτι καὶ παρέκειτο τράπεζα. 
 
 ἀναγνωστέον οὖν οὕτω· 
 ἔσθων καὶ πίνων ἔτι, καὶ παρέκειτο τράπεζα, 
 ἢ τὸν καιρὸν αἰτιᾶσθαι τὸν παρόντα δεῖ. πῶς γὰρ ἦν
 πρέπον τῷ Ἀχιλλεῖ πενθοῦντι παρακεῖσθαι τράπεζαν καθάπερ
 τοῖς εὐωχουμένοις παρ’ ὅλην τὴν συνουσίαν; παρετίθεντο δὲ
 οἱ μὲν ἄρτοι σὺν τοῖς κανοῖς, τὰ δὲ δεῖπνα κρέα μόνον ἦν
 ὀπτά. ‘ζωμὸν δὲ οὐκ ἐποίει Ὅμηρος θύων βοῦς 
 οὐδ’ ἧψεν κρέα 
 οὐδ’ ἐγκέφαλον· ὤπτα δὲ καὶ τὰς κοιλίας. 
 οὕτω σφόδρ’ ἦν ἀρχαῖος,’ 
 Ἀντιφάνης φησί ( II 124 K ).

καὶ τῶν κρεῶν δὲ μοῖραι ἐνέμοντο· ὅθεν ἐίσας φησὶ τὰς
 δαῖτας ἀπὸ τῆς ἰσότητος. τὰ γὰρ δεῖπνα δαῖτας ἔλεγον ἀπὸ
 τοῦ δατεῖσθαι, οὐ μόνον τῶν κρεῶν διανεμομένων ἀλλὰ καὶ τοῦ
 οἴνου ( Od. 8.98 )· 
 
 ἤδη μὲν δαιτὸς κεκορήμεθα θυμὸν ἐίσης. 
 καί· 
 Il. 9.225 
 
 χαῖρ᾽, Ἀχιλεῦ, δαιτὸς μὲν ἐίσης οὐκ ἐπιδευεῖς. 
 
 ἐκ τούτων δ’ ἐπείσθη Ζηνόδοτος δαῖτα ἐίσην τὴν
 ἀγαθὴν λέγεσθαι. ἐπεὶ γὰρ ἡ τροφὴ τῷ ἀνθρώπῳ ἀγαθὸν
 ἀναγκαῖον ἦν, ἐπεκτείνας, φησίν, εἴρηκεν ἐίσην· ἐπεὶ οἱ
 πρῶτοι ἄνθρωποι, οἷς δὴ οὐ παρῆν ἄφθονος τροφή, ἄρτι
 φαινομένης ἀθρόον ἐπ’ αὐτὴν ἰόντες βίᾳ ἥρπαζον καὶ
 ἀφῃροῦντο τοὺς ἔχοντας, καὶ μετὰ τῆς ἀκοσμίας ἐγίνοντο καὶ
 φόνοι. ἐξ ὧν εἰκὸς λεχθῆναι καὶ τὴν ἀτασθαλίαν, ὅτι ἐν ταῖς
 θαλίαις τὰ πρῶτα ἐξημάρτανον οἱ ἄνθρωποι εἰς ἀλλήλους. ὡς
 δὲ παρεγένετο αὐτοῖς πολλὴ ἐκ τῆς Δήμητρος, διένεμον ἑκάστῳ
 ἴσην, καὶ οὕτως εἰς κόσμον ἦλθε τοῖς ἀνθρώποις τὰ δόρπα.
 διὸ ἄρτου τε ἐπίνοια πέμματός τε εἰς ἴσον διαμεμοιραμένου
 καὶ τοῖς διαπίνουσιν ἄλεισα· καὶ γὰρ ταῦτα εἰς
 τὸ ἴσον χωρούντων ἐγίνετο. ὥστε ἡ τροφὴ δαὶς
 ἐπὶ τῷ δαίεσθαι λέγεται, ὅ ἐστι διαμοιρᾶσθαι ἐπ’ ἴσης· καὶ
 ὁ τὰ κρέα ὀπτῶν δαιτρός, ἐπεὶ ἴσην ἑκάστῳ μοῖραν ἐδίδου.
 καὶ ἐπὶ μόνων ἀνθρώπων δαῖτα λέγει ὁ ποιητής, ἐπὶ δὲ θηρίων
 οὐκ ἔτι. ἀγνοῶν δὲ ταύτης τῆς φωνῆς τὴν δύναμιν Ζηνόδοτος
 ἐν τῇ κατ’ αὐτὸν ἐκδόσει γράφει · 
 Il. 1.4 
 
 αὐτοὺς δὲ ἑλώρια τεῦχε κύνεσσιν 
 οἰωνοῖσί τε δαῖτα, 
 
 
 τὴν τῶν γυπῶν καὶ τῶν ἄλλων οἰωνῶν τροφὴν οὕτω
 καλῶν, μόνου ἀνθρώπου χωροῦντος εἰσ τὸ ἴσον ἐκ
 τῆς πρόσθεν βίας. διὸ καὶ μόνου τούτου ἡ τροφὴ δαίς· καὶ
 μοῖρα τὸ ἑκάστῳ διδόμενον. οὐκ ἔφερον δὲ οἴκαδε παρ’ Ὁμήρῳ
 οἱ δαιτυμόνες τὰ λειπόμενα, ἀλλὰ κορεσθέντες κατέλιπον παρ᾽
 οἷς ἦν ἡ δαίς· καὶ ἡ ταμία λαβοῦσα εἶχεν, ἵνα ἄν τις
 ἀφίκηται ξένος, ἔχοι δοῦναι αὐτῷ.

καὶ ἰχθύσι δὲ Ὅμηρος ποιεῖ χρωμένους τοὺς τότε καὶ ὄρνισι.
 κατὰ γοῦν τὴν Θρινακίαν οἱ Ὀδυσσέως ἑταῖροι θηρεύουσιν 
 Od. 12.331 
 
 ἰχθῦς ὄρνιθάς τε φίλας θ’ ὅ τι χεῖρας ἵκοιτο 
 γναμπτοῖς ἀγκίστροισιν. 
 
 οὐ γὰρ ἐν τῇ Θρινακίᾳ ἐκεχάλκευτο τὰ ἄγκιστρα, ἀλλ᾽
 ἐπεφέροντο ἐν τῷ πλῷ δηλονότι· ὥστε ἦν αὐτοῖς θήρας ἰχθύων
 ἐπιμέλεια καὶ τέχνη. εἰκάζει δὲ καὶ ( Od. 12.251 ) τοὺς ὑπὸ Σκύλλης
 ἁρπαζομένους Ὀδυσσέως ἑταίρους ἰχθύσι προμήκει ῥάβδῳ
 ἁλισκομένοις καὶ θύραζε ῥιπτομένοις. οὕτω καὶ ταύτην τὴν
 τέχνην ἀκριβοῖ μᾶλλον τῶν τοιαῦτα προηγουμένως ἐκδεδωκότων
 ποιήματα ἢ συγγράμματα, Καίκαλον λέγω τὸν Ἀργεῖον καὶ
 Νουμήνιον τὸν Ἡρακλεώτην, Παγκράτην τὸν Ἀρκάδα, Ποσειδώνιον
 τὸν Κορίνθιον καὶ τὸν ὀλίγῳ πρὸ ἡμῶν γενόμενον Ὀππιανὸν τὸν
 Κίλικα· τοσούτοις γὰρ ἐνετύχομεν ἐποποιοῖς Ἁλιευτικὰ
 γεγραφόσι. καταλογάδην δὲ τοῖς Σελεύκου τοῦ Ταρσέως καὶ
 Λεωνίδου τοῦ Βυζαντίου καὶ
 Ἀγαθοκλέους τοῦ Ἀτρακίου . οὐ μνημονεύει δὲ
 τοιαύτης ἐδωδῆς ἐπὶ τῶν δείπνων, ὡς οὐκ οἰκείας νομιζομένης
 τῆς τροφῆς τοῖς ἐν ἀξιώμασιν ἥρωσι κειμένοις, ὡς οὐδὲ τῆς
 τῶν νεογνῶν ἱερείων. οὐ μόνον δὲ ἰχθύσιν ἀλλὰ καὶ ὀστρείοις
 ἐχρῶντο, καίτοι τῆς τούτων ἐδωδῆς οὐ πολὺ ἐχούσης τὸ
 ὠφέλιμον καὶ ἡδύ, ἀλλὰ κἀν τῷ βυθῷ κατὰ βάθος κειμένων. καὶ
 οὐκ ἔστιν εἰς ταῦτα ἄλλῃ τινὶ τέχνῃ χρήσασθαι ἢ δύντα κατὰ
 βυθοῦ. 
 ἦ μάλ’ ἐλαφρὸς ἀνήρ, ὃς ῥεῖα κυβιστᾷ ( Il. 16.745 ), ὃν καὶ λέγει
 πολλοὺς ἂν κορέσαι τήθεα διφῶντα.

ἑκάστῳ δὲ τῶν δαιτυμόνων παρ’ Ὁμήρῳ παράκειται ποτήριον.
 Δημοδόκῳ γοῦν ( Od.
 8.69 ) παρατίθεται κάνεον καὶ τράπεζα καὶ δέπας
 ‘πιεῖν ὅτε θυμὸς ἀνώγοι.’ ἐπιστέφονται δὲ ποτοῖο οἱ
 κρητῆρες ( Il. 1.470 ), ἤτοι
 ὑπερχειλεῖς οἱ κρατῆρες ποιοῦνται, ὥστε διὰ τοῦ ποτοῦ
 ἐπιστεφανοῦσθαι, καὶ ταῦτα ἔπρασσον πρὸς οἰωνοῦ τιθέμενοι.
 κοῦροι δὲ διανέμουσι 
 πᾶσιν ἐπαρξάμενοι δεπάεσσι 
 Il. 1.471 
 . τὸ δὲ πᾶσιν οὐ τοῖς ποτηρίοις, ἀλλὰ τοῖς ἀνδράσιν.
 Ἀλκίνους γοῦν τῷ Ποντονόῳ φησί ( 
 Od. 7.179 )· ‘μέθυ νεῖμον πᾶσιν ἀνὰ μέγαρον.’ καὶ
 ἑξῆς ἐπάγει ( 183 )· 
 νώμησεν δ’ ἄρα πᾶσιν ἐπαρξάμενος δεπάεσσιν. 
 εἰσὶ δὲ καὶ τοῖς ἀρίστοις κατὰ δεῖπνα τιμαί.
 Τυδείδης γοῦν ( Il. 8.162 )
 καὶ κρέασι καὶ πλείοις δεπάεσσι τιμᾶται καὶ Αἴας ( Il. 7.321 ) νώτοισι διηνεκέεσσι
 γεραίρεται, καὶ οἱ βασιλεῖς δὲ τοῖς
 αὐτοῖς ( Od. 4.65 )· ‘νῶτα
 βοός, τά ῥά οἱ πάρθεσαν αὐτῷ’ Μενέλαος δηλονότι .
 καὶ Ἰδομενέα δέ καὶ Ἀγαμέμνων πλείῳ δέπᾳ τιμᾷ
 ( Il. 4.262 ). καὶ
 Σαρπηδὼν δὲ παρὰ Λυκίοις τοῖς αὐτοῖς τιμᾶται, καὶ ἕδρῃ καὶ
 κρέασιν ( Il. 12.310 ). 
 ἦν δέ τις αὐτοῖς καὶ διὰ τῆς προπόσεως ἀσπασμός· οἱ γοῦν
 θεοὶ ‘χρυσέοις δεπάεσσι δειδέχατ’ ἀλλήλους’, ἤτοι
 ἐδεξιοῦντο προπίνοντες ἑαυτοῖς ταῖς δεξιαῖς. καί τις δὲ 
 δείδεκτ’ Ἀχιλλέα 
 Il. 9.224 
 ἀντὶ τοῦ ἐδεξιοῦτο, ὅ ἐστι προέπινεν αὐτῷ τῇ δεξιᾷ
 διδοὺς τὸ ποτήριον. ἐδωροῦντο δὲ καὶ ἀπὸ τῆς αὑτῶν μοίρας
 οἷς ἐβούλοντο, ὡς Ὀδυσσεὺς ( Od.
 8.475 ) νώτου ἀποπροταμὼν οὗ αὐτῷ παρέθεντο τῷ
 Δημοδόκῳ.

ἐχρῶντο δ’ ἐν τοῖς συμποσίοις καὶ κιθαρῳδοῖς καὶ ὀρχησταῖς,
 ὡς οἱ μνηστῆρες. καὶ παρὰ Μενελάῳ ( 
 Od. 4.17 ) ‘ἐμέλπετο θεῖος ἀοιδός’, δύο δὲ
 κυβιστητῆρες μολπῆς ἐξάρχοντες ἐδίνευον. μολπῆς δὲ ἀντὶ τοῦ
 παιδιᾶς. σῶφρον δέ τι ἦν τὸ τῶν ἀοιδῶν γένος καὶ φιλοσόφων
 διάθεσιν ἐπέχον. Ἀγαμέμνων γοῦν τὸν ἀοιδὸν καταλείπει τῇ
 Κλυταιμνήστρᾳ φύλακα καὶ παραινετῆρά τινα· ὃς πρῶτον μὲν
 ἀρετὴν γυναικῶν διερχόμενος ἐνέβαλλέ τινα φιλοτιμίαν εἰς
 καλοκἀγαθίαν, εἶτα διατριβὴν παρέχων ἡδεῖαν ἀπεπλάνα τὴν
 διάνοιαν φαύλων ἐπινοιῶν. διὸ Αἴγισθος οὐ πρότερον
 διέφθειρε τὴν γυναῖκα πρὶν τὸν ἀοιδὸν ἀποκτεῖναι ἐν νήσῳ
 ἐρήμῃ. τοιοῦτός ἐστι καὶ ὁ παρὰ τοῖς μνηστῆρσιν ἀείδων ἀνάγκῃ, ὃς τοὺς ἐφεδρεύοντας τῇ
 Πηνελόπῃ ἐβδελύττετο. κοινῶς δέ που πάντας τοὺς ἀοιδοὺς
 αἰδοίους τοῖς ἀνθρώποις εἶναί φησι· 
 Od. 8.480 
 
 τοὔνεκ’ ἄρα σφέας 
 οἴμας Μοῦσ’ ἐδίδαξε φίλησέ τε φῦλον ἀοιδῶν. 
 
 ὁ δὲ παρὰ Φαίαξι Δημόδοκος ᾄδει Ἄρεος καὶ Ἀφροδίτης
 συνουσίαν ( Od. 8.267 ), οὐ
 διὰ τὸ ἀποδέχεσθαι τὸ τοιοῦτον πάθος, ἀλλ’ ἀποτρέπων αὐτοὺς
 παρανόμων ἔργων, ἢ εἰδὼς ἐν τρυφερῷ τινι βίῳ
 τεθραμμένους κἀντεῦθεν ὁμοιότατα τοῖς τρόποις αὐτῶν τὰ πρὸς
 ἀνάπαυσιν προφέρων. καὶ τοῖς μνηστῆρσιν ᾄδει πρὸς τὴν αὐτὴν
 βουλὴν ὁ Φήμιος νόστον Ἀχαιῶν ( Od.
 1.326 ). καὶ αἱ Σειρῆνες δὲ ᾄδουσι τῷ Ὀδυσσεῖ τὰ
 μάλιστα αὐτὸν τέρψοντα καὶ τὰ οἰκεῖα τῇ φιλοτιμίᾳ αὐτοῦ καὶ
 πολυμαθείᾳ λέγουσαι. ‘ἴσμεν γάρ, φασί ( Od. 12.189 ), τά τ’ ἄλλα καὶ
 ὅσσα γένηται ἐν χθονὶ πολυβοτείρῃ.’

ὀρχήσεις δ’ εἰσὶ παρ’ Ὁμήρῳ αἳ μέν τινες τῶν κυβιστητήρων,
 αἳ δὲ διὰ τῆς σφαίρας· ἧς τὴν εὕρεσιν Ἀγαλλὶς ἡ Κερκυραία
 γραμματικὴ Ναυσικάᾳ ἀνατίθησιν ὡς πολίτιδι χαριζομένη,
 Δικαίαρχος δὲ ( FHG II 249 ) Σικυωνίοις, Ἵππασος
 δὲ ( FHG IV 430 ) Λακεδαιμονίοις ταύτην τε καὶ
 τὰ γυμνάσια πρώτοις. ταύτην δὲ μόνην τῶν ἡρωίδων Ὅμηρος
 παράγει σφαιρίζουσαν. διαβόητοι δὲ ἐπὶ σφαιρικῇ Δημοτέλης ὁ
 Θεοκρίτου τοῦ Χίου σοφιστοῦ ἀδελφὸς καί τις Χαιρεφάνης· ὃς
 ἀσελγεῖ τινι νέῳ παρακολουθῶν οὐ
 διελέγετο μέν, ἐκώλυε δὲ πράττειν τὸν νεανίσκον. εἰπόντος
 δὲ ὅτι ‘Χαιρέφανες, ἐὰν παύσῃ ἀκολουθῶν, πάντα σοι ἔσται
 παρ’ ἡμῶν,’ ‘ἐγὼ δ’ ἄν, ἔφη, σοὶ διαλεχθείην;’ ‘τί οὖν,
 εἶπε, παρακολουθεῖς;’ ‘χαίρω σε θεωρῶν, ἔφη, τὸ δὲ ἦθος οὐ
 δοκιμάζω.’ 
 ὅτι τὸ φούλλικλον καλούμενον (ἦν δὲ ὡς ἔοικε σφαιρίσκιόν
 τι) εὗρεν Ἀττικὸς Νεαπολίτης παιδοτρίβης γυμνασίας ἕνεκα
 Πομπηίου Μάγνου. τὸ δὲ καλούμενον διὰ τῆς σφαίρας ἁρπαστὸν
 φαινίνδα ἐκαλεῖτο, ὃ ἐγὼ πάντων μάλιστα ἀσπάζομαι.

πολὺ δὲ τὸ σύντονον καὶ καματηρὸν τῆς περὶ τὴν σφαιριστικὴν
 ἁμίλλης τό τε κατὰ τοὺς τραχηλισμοὺς ῥωμαλέον. Ἀντιφάνης
 ( II 125 K )· 
 οἴμοι κακοδαίμων, τὸν τράχηλον ὡς ἔχω. 
 διηγεῖται δὲ τὴν φαινίνδα παιδιὰν οὕτως Ἀντιφάνης
 ( II 114 K )· 
 σφαῖραν λαβὼν 
 τῷ μὲν διδοὺς ἔχαιρε, τὸν δ’ ἔφευγ’ ἅμα, 
 τοῦ δ’ ἐξέκρουσε, τὸν δ’ ἀνέστησεν πάλιν, 
 κλαγκταῖσι φωναῖς . . . . . . . . . 
 ‘ἔξω, μακράν, παρ’ αὐτόν, ὑπὲρ αὐτόν, κάτω, 
 ἄνω, βραχεῖαν, ἀπόδος ἐν καταστροφῇ.’ 
 ἐκαλεῖτο δὲ φαινίνδα ἀπὸ τῆς ἀφέσεως τῶν
 σφαιριζόντων, ἢ ὅτι εὑρετὴς αὐτοῦ, ὥς φησιν Ἰόβας ὁ Μαυρούσιος ( FHG III 482 ),
 Φαινέστιος ὁ παιδοτρίβης. καὶ Ἀντιφάνης ( II 126
 K )· 
 φαινίνδα παίζων ᾔεις ἐν Φαινεστίου. 
 ἐφρόντιζον δὲ εὐρυθμίας οἱ σφαιρίζοντες. Δαμόξενος
 γοῦν φησι ( IV 536 M )· 
 νεανίας τις ἐσφαίριζεν εἷς 
 ἐτῶν ἴσως ἑκκαίδεκ’ ἢ ἑπτακαίδεκα, 
 Κῷος· θεοὺς γὰρ φαίνεθ’ ἡ νῆσος φέρειν. 
 ὃς ἐπεί ποτ’ ἐμβλέψειε τοῖς καθημένοις, 
 ἢ λαμβάνων τὴν σφαῖραν ἢ διδούς, ἅμα 
 πάντες ἐβοῶμεν· ‘. . . . . . . . . . 
 ἡ δ’ εὐρυθμία, τὸ δ’ ἦθος, ἡ τάξις δ’ ὅση.’ 
 ἐν τῷ τι πράττειν ἢ λέγειν ἐφαίνετο 
 τέρας τι κάλλους, ἄνδρες· οὔτ’ ἀκήκοα 
 ἔμπροσθεν οὔθ’ ἑόρακα τοιαύτην χάριν. 
 κακὸν ἄν τι μεῖζον ἔλαβον, εἰ πλείω χρόνον 
 ἔμεινα· καὶ νῦν δ’ οὐχ ὑγιαίνειν μοι δοκῶ. 
 ἐσφαίριζε δ’ οὐκ ἀηδῶς καὶ Κτησίβιος ὁ 
 Χαλκιδεὺς φιλόσοφος· καὶ πολλοὶ διὰ τὴν σφαιρικὴν αὐτῷ
 συναπεδύοντο τῶν Ἀντιγόνου τοῦ βασιλέως φίλων. συνέγραψε δὲ
 περὶ σφαιριστικῆς Τιμοκράτης ὁ Λάκων.

οἱ Φαίακες δὲ παρ’ Ὁμήρῳ καὶ ἄνευ σφαίρας ὀρχοῦνται. καὶ
 ὀρχοῦνταί που ἀνὰ μέρος πυκνῶς (τοῦτο γάρ ἐστι τὸ ( Od. 8.379 ) ‘ταρφέ᾽
 ἀμειβόμενοιʼ), ἄλλων ἐφεστώτων καὶ ἐπικροτούντων τοῖς
 λιχανοῖς δακτύλοις, ὅ φησι ληκεῖν. οἶδε δὲ ὁ ποιητὴς καὶ
 τὴν πρὸς ᾠδὴν ὄρχησιν· Δημοδόκου γοῦν
 ᾄδοντος ( Od. 8.262 ) κοῦροι
 πρωθῆβαι ὠρχοῦντο· καὶ ἐν τῇ Ὁπλοποιίᾳ δὲ παιδὸς
 κιθαρίζοντος ἄλλοι ἐναντίοι μολπῇ τε ὀρχηθμῷ τε ἔσκαιρον
 ( Il. 18.572 ).
 ὑποσημαίνεται δὲ ἐν τούτοις ὁ ὑπορχηματικὸς τρόπος, ὃς
 ἤνθησεν ἐπὶ Ξενοδήμου καὶ Πινδάρου. καί ἐστιν ἡ τοιαύτη
 ὄρχησις μίμησις τῶν ὑπὸ τῆς λέξεως ἑρμηνευομένων πραγμάτων·
 ἣν παρίστησι γινομένην Ξενοφῶν ὁ καλὸς ἐν τῇ Ἀναβάσει ἐν τῷ
 παρὰ Σεύθῃ τῷ Θρᾳκὶ συμποσίῳ. φησὶ γοῦν ( VI 1,
 5 )· ‘ἐπειδὴ σπονδαί τε ἐγένοντο καὶ ἐπαιώνισαν,
 ἀνέστησαν πρῶτοι Θρᾷκες καὶ πρὸς αὐλὸν ὠρχοῦντο σὺν ὅπλοις
 καὶ ἥλλοντο ὑψηλά τε καὶ κούφως καὶ ταῖς μαχαίραις ἐχρῶντο·
 τέλος δ’ ὁ ἕτερος τὸν ἕτερον παίει, ὡς πᾶσι δοκεῖν
 πεπληγέναι τὸν ἄνδρα. ὃ δ’ ἔπεσε τεχνικῶς πως, καὶ πάντες
 ἀνέκραγον οἱ συνδειπνοῦντες Παφλαγόνες. καὶ ὃ μὲν σκυλεύσας
 τὰ ὅπλα τοῦ ἑτέρου ἐξῄει ᾄδων Σιτάλκαν, ἄλλοι δὲ τῶν Θρᾳκῶν
 τὸν ἕτερον ἐξέφερον ὡς τεθνηκότα· ἦν δὲ οὐδὲν πεπονθώς.
 μετὰ τοῦτον Αἰνιᾶνες καὶ Μάγνητες ἀνέστησαν, οἳ ὠρχοῦντο
 τὴν καρπαίαν καλουμένην ἐν τοῖς ὅπλοις. ὁ δὲ τρόπος τῆς
 ὀρχήσεως ἦν· ὃ μὲν παραθέμενος τὰ ὅπλα σπείρει καὶ
 ζευγηλατεῖ πυκνὰ μεταστρεφόμενος ὡς φοβούμενος, λῃστὴς δὲ
 προσέρχεται· ὃ δὲ ἐπὰν προίδηται ἁρπάσας τὰ ὅπλα μάχεται
 πρὸ τοῦ ζεύγους ἐν ῥυθμῷ πρὸς τὸν αὐλόν· καὶ τέλος ὁ λῃστὴς δήσας τὸν ἄνδρα τὸ ζεῦγος
 ἀπάγει, ἐνίοτε δὲ καὶ ὁ ζευγηλάτης τὸν λῃστήν· εἶτα παρὰ
 τοὺς βοῦς δήσας ὀπίσω τὼ χεῖρε δεδεμένον ἐλαύνει. καί τις,
 φησί, τὸ Περσικὸν ὠρχεῖτο καὶ κροτῶν τὰς πέλτας ὤκλαζε καὶ
 ἐξανίστατο· καὶ ταῦτα πάντα ῥυθμῷ πρὸς τὸν αὐλὸν ἐποίει.
 καὶ Ἀρκάδες δέ, φησίν, ἀναστάντες ἐξοπλισάμενοι ᾔεσαν ἐν
 ῥυθμῷ πρὸς τὸν ἐνόπλιον ῥυθμὸν αὐλούμενοι καὶ ἐνωπλίσαντο
 καὶ ὠρχήσαντο.

ἐχρῶντο δὲ καὶ αὐλοῖς καὶ σύριγξιν οἱ ἥρωες. ὁ
 γοῦν Ἀγαμέμνων ( Il. 10.13 )
 ‘αὐλῶν συρίγγων τ’ ἐνοπὴν’ ἀκούει. εἰς δὲ τὰ συμπόσια οὐ
 παρήγαγε· πλὴν ἐν τῇ Ὁπλοποιίᾳ ( 
 Il. 18.495 ) γάμων γινομένων αὐλῶν μνημονεύει.
 τοῖς δὲ βαρβάροις ἀποδίδωσι τοὺς αὐλούς· παρὰ Τρωσὶ γοῦν ἦν
 αὐλῶν συρίγγων τ’ ἐνοπή. 
 ἔσπενδον δὲ ἀπὸ τῶν δείπνων ἀναλύοντες καὶ τὰς σπονδὰς
 ἐποιοῦντο Ἑρμῇ ( Od. 7.137 )
 καὶ οὐχ ὡς ὕστερον Διὶ τελείῳ. δοκεῖ γὰρ Ἑρμῆς ὕπνου
 προστάτης εἶναι. σπένδουσι δ’ αὐτῷ καὶ ἐπὶ ταῖς γλώσσαις
 ( Od. 3.341 ) ἐκ τῶν
 δείπνων ἀπιόντες. προσνέμονται δ’ αὐτῷ αἱ γλῶσσαι διὰ τὴν
 ἑρμηνείαν. 
 οἶδε δ’ Ὅμηρος καὶ ποικίλας ἐδωδάς· λέγει γοῦν ( Od. 6.76 ) ‘ἐδωδὴν παντοίην’ καὶ
 ( Od. 3.480 ) ‘ὄψα οἷα
 ἔδουσι διοτρεφέες βασιλῆες.’ οἶδε δὲ καὶ πᾶσαν τὴν νῦν
 πολυτέλειαν. οἴκων μὲν οὖν λαμπρότατος ὁ Μενελάου. τοιοῦτον
 δέ τινα ὑφίσταται τῇ κατασκευῇ καὶ λαμπρότητι
 οἵανπερ Πολύβιος ( 34, 9, 15 Hu )
 Ἴβηρός τινος βασιλέως οἰκίαν· ὃν καὶ ἐζηλωκέναι λέγει τὴν
 τῶν Φαιάκων τρυφὴν πλὴν τοῦ τοὺς κρατῆρας
 ἐν μέσῳ τῆς οἰκίας ἑστάναι πλήρεις οἴνου κριθίνου, ἀργυροῦς
 ὄντας καὶ χρυσοῦς. Ὅμηρος δὲ τοπογραφῶν καὶ τὴν Καλυψοῦς
 οἰκίαν ἐκπλήττει τὸν Ἑρμῆν ( Od.
 5.75 ). 
 ἀπολαυστικὸς δέ ἐστι παρ’ αὐτῷ καὶ ὁ τῶν Φαιάκων βίος·
 ‘αἰεὶ γὰρ ἡμῖν δαίς τε φίλη κίθαρίς τε’ καὶ τὰ ἑξῆς ( Od. 8.248 )..... ἃ ἔπη ( Od. 9.5 ) Ἐρατοσθένης οὕτω
 γεγράφθαι φησίν· 
 οὐ γὰρ ἔγωγέ τί φημι τέλος χαριέστερον εἶναι 
 ἢ ὅταν εὐφροσύνη μὲν ἔχῃ κακότητος ἀπούσης, 
 δαιτυμόνες δ’ ἀνὰ δώματ’ ἀκουάζωνται ἀοιδοῦ, 
 κακότητος ἀπούσης φάσκων τῆς ἀφροσύνης. ἀδύνατον
 γὰρ μὴ φρονίμους εἶναι Φαίακας, οἳ μάλα φίλοι εἰσὶ θεοῖσιν,
 ὡς ἡ Ναυσικάα φησί ( Od.
 6.203 ).

καὶ οἱ μνηστῆρες δὲ παρ’ αὐτῷ 
 πεσσοῖσι προπάροιθε θυράων 
 Od. 1.107 
 ἐτέρποντο, οὐ παρὰ τοῦ μεγάλου Διοδώρου ἢ
 Θεοδώρου μαθόντες τὴν πεττείαν οὐδὲ τοῦ
 Μιτυληναίου Λέοντος τοῦ ἀνέκαθεν Ἀθηναίου, ὃς ἀήττητος ἦν
 κατὰ τὴν πεττευτικήν, ὥς φησι Φαινίας ( FHG II
 294 ). Ἀπίων δὲ ὁ Ἀλεξανδρεὺς καὶ ἀκηκοέναι φησὶ
 παρὰ τοῦ Ἰθακησίου Κτήσωνος τὴν τῶν μνηστήρων πεττείαν οἵα
 ἦν. ‘ὀκτὼ γάρ, φησί, καὶ ἑκατὸν ὄντες οἱ μνηστῆρες
 διετίθεσαν ψήφους ἐναντίας ἀλλήλαις, ἴσας πρὸς ἴσας τὸν
 ἀριθμόν, ὅσοιπερ ἦσαν καὶ αὐτοί. γίνεσθαι οὖν ἑκατέρωθεν
 δʹ 
 καὶ πεντήκοντα. τὸ δ’ ἀνὰ μέσον τούτων
 διαλιπεῖν ὀλίγον· ἐν δὲ τῷ μεταιχμίῳ τούτῳ μίαν τιθέναι
 ψῆφον, ἣν καλεῖν μὲν αὐτοὺς Πηνελόπην, σκοπὸν δὲ ποιεῖσθαι
 εἴ τις βάλλοι ψήφῳ ἑτέρᾳ· καὶ κληρουμένων τὸν λαχόντα
 στοχάζεσθαι ταύτης. εἰ δέ τις τύχοι καὶ ἐκκρούσειε πρόσω
 τὴν Πηνελόπην, ἀποτίθεσθαι τὴν ἑαυτοῦ εἰς τὴν τῆς βληθείσης
 καὶ ἐξωσμένης χώραν, ἐν ᾗ πρότερον ἦν· καὶ πάλιν στάντα τὴν
 Πηνελόπην ἐν ᾧ τὸ δεύτερον ἐγένετο χωρίῳ ἐντεῦθεν βάλλειν
 τὴν ἑαυτοῦ. εἰ δὲ τύχοι ἄνευ τοῦ μηδεμιᾶς τῶν ἄλλων ψαῦσαι,
 νικᾶν καὶ ἐλπίδας ἔχειν πολλὰς γαμήσειν αὐτήν. τὸν δὲ
 Εὐρύμαχον πλείστας εἰληφέναι ταύτῃ τῇ παιδιᾷ καὶ εὔελπιν
 εἶναι τῷ γάμῳ.’ οὕτω δὲ διὰ τὴν τρυφὴν τὰς χεῖρας οἱ
 μνηστῆρες ἔχουσιν ἁπαλὰς ὡς μηδὲ τὸ τόξον ἐντεῖναι δύνασθαι
 ( Od. 22.150 ).
 πολυτελεῖς δ’ αὐτοῖς καὶ οἱ διακονούμενοι. 
 δυνατωτάτη δὲ παρ’ Ὁμήρῳ καὶ ἡ τῶν μύρων εὐωδία ( Il. 14.173 )· οὗ κινυμένου
 Διὸς ποτὶ χαλκοβατὲς δῶμα 
 ἔμπης εἰς γαῖάν τε καὶ οὐρανὸν ἵκετ’ ἀυτμή. 
 καὶ στρωμνὰς δὲ οἶδε διαπρεπούσας· τοιαύτας οὖν
 Ἀρήτη Ὀδυσσεῖ ὑποστρωννύειν κελεύει ( Od. 7.336 ), καὶ Νέστωρ αὐχεῖ
 πρὸς Τηλέμαχον πολλῶν τοιούτων εὐπορεῖν.

τῶν δ’ ἄλλων ποιητῶν ἔνιοι τὰς καθ’ αὑτοὺς πολυτελείας καὶ
 ῥᾳθυμίας ἀνέπεμπον ὡς οὔσας καὶ κατὰ τὰ Τρωικά. Αἰσχύλος
 γοῦν ἀπρεπῶς που παράγει μεθύοντας τοὺς
 Ἕλληνας, ὡς καὶ τὰς ἀμίδας ἀλλήλοις περικαταγνύναι. λέγει
 γοῦν ( fr. 174 N )· 
 ὅδ’ ἐστὶν ὅς ποτ’ ἀμφ’ ἐμοὶ βέλος 
 γελωτοποιόν, τὴν κάκοσμον οὐράνην, 
 ἔρριψεν οὐδ’ ἥμαρτε· περὶ δ’ ἐμῷ κάρᾳ 
 πληγεῖσ’ ἐναυάγησεν ὀστρακουμένη, 
 χωρὶς μυρηρῶν τευχέων πνέουσ’ ἐμοί. 
 καὶ Σοφοκλῆς δὲ ἐν Ἀχαιῶν συνδείπνῳ ( fr. 141
 N )· 
 ἀλλ’ ἀμφὶ θυμῷ τὴν κάκοσμον οὐράνην 
 ἔρριψεν οὐδ’ ἥμαρτε· περὶ δ’ ἐμῷ κάρᾳ 
 κατάγνυται τὸ τεῦχος οὐ μύρου πνέον. 
 ἐδειματούμην δ’ οὐ φίλης ὀσμῆς ὕπο. 
 Εὔπολις δὲ τὸν πρῶτον εἰσηγησάμενον τὸ τῆς ἀμίδος
 ὄνομα ἐπιπλήττει λέγων ( I 350 K )· ΑΛΚ. μισῶ
 λακωνίζειν, ταγηνίζειν δὲ κἂν πριαίμην. 
 Β. πολλὰς δ’ οἶμαι νῦν βεβινῆσθαι. 
 ΑΛΚ. ..... ὃς δὲ πρῶτος ἐξεῦρεν τὸ πρῲ ᾽πιπίνειν;
 
 Β. πολλήν γε λακκοπρωκτίαν ἡμῖν ἐπίστασ’ εὑρών. 
 ΑΛΚ. εἶεν· τίς εἶπεν ‘ἀμίδα παῖ’ πρῶτος μεταξὺ
 πίνων; 
 Β. Παλαμηδικόν γε τοῦτο τοὐξεύρημα καὶ σοφόν 
 σου. 
 παρ’ Ὁμήρῳ δὲ οἱ ἀριστεῖς κοσμίως δειπνοῦσιν ἐν
 Ἀγαμέμνονος. εἰ δ’ ἐν Ὀδυσσείᾳ ( Od.
 8.75 ) φιλονεικοῦσιν Ἀχιλλεὺς καὶ Ὀδυσσεὺς καὶ
 Ἀγαμέμνων ‘χαῖρε νόῳ’, ἀλλ’ ὠφέλιμοι αἱ φιλοτιμίαι
 ζητούντων εἰ λόγῳ ἢ μάχῃ
 αἱρεθῆναι δεῖ τὸ Ἴλιον. ἀλλ’ οὐδ’ ὅτε μνηστῆρας εἰσάγει
 μεθύοντας, οὐδὲ τότε τοιαύτην ἀκοσμίαν εἰσήγαγεν ὡς
 Σοφοκλῆς καὶ Αἰσχύλος πεποιήκασιν, ἀλλὰ πόδα βόειον ἐπὶ τὸν
 Ὀδυσσέα ῥιπτούμενον ( Od.
 20.299 ).

καθέζονται δ’ ἐν τοῖς συνδείπνοις οἱ ἥρωες, οὐ
 κατακέκλινται. τοῦτο δὲ καὶ παρ’ Ἀλεξάνδρῳ τῷ βασιλεῖ
 ἐνίοτε ἦν, ὥς φησι Δοῦρις ( FGH II 474 ). ἑστιῶν
 γοῦν ποτε ἡγεμόνας εἰς ἑξακισχιλίους ἐκάθισεν ἐπὶ δίφρων
 ἀργυρῶν καὶ κλιντήρων, ἁλουργοῖς περιστρώσας ἱματίοις.
 Ἡγήσανδρος δέ φησιν ( FGH IV 419 ) οὐδὲ ἔθος
 εἶναι ἐν Μακεδονίᾳ κατακλίνεσθαί τινα ἐν δείπνῳ, εἰ μή τις
 ἔξω λίνων ὗν κεντήσειεν· ἕως δὲ τότε καθήμενοι ἐδείπνουν.
 Κάσανδρος οὖν πέντε καὶ τριάκοντα ὢν ἐτῶν ἐδείπνει παρὰ τῷ
 πατρὶ καθήμενος, οὐ δυνάμενος τὸν ἆθλον ἐκτελέσαι καίπερ
 ἀνδρεῖος γεγονὼς καὶ κυνηγὸς ἀγαθός. 
 ἐς τὸ πρέπον δὲ Ὅμηρος ἀφορῶν τοὺς ἥρωας οὐ παρήγαγεν ἄλλο
 τι δαινυμένους ἢ κρέα καὶ ταῦτα ἑαυτοῖς σκευάζοντας. οὐ γὰρ
 ἔχει γέλωτα οὐδ’ αἰσχύνην ὀψαρτύοντας αὐτοὺς καὶ ἕψοντας
 ὁρᾶν. ἐπετήδευον γὰρ τὴν αὐτοδιακονίαν καὶ ἐκαλλωπίζοντο,
 φησὶ Χρύσιππος, τῇ ἐν τούτοις εὐστροφίᾳ. Ὀδυσσεὺς γοῦν
 δαιτρεῦσαί τε καὶ ‘πῦρ νηῆσαι’ οἷος οὐκ ἄλλος δεξιὸς εἶναί
 φησι ( Od. 15.322 ). καὶ ἐν
 Λιταῖς δὲ Πάτροκλος καὶ Ἀχιλλεὺς πάντα εὐτρεπίζει ( Il. 9.202. 209 ). καὶ Μενελάου
 δὲ τελοῦντος γάμους ὁ νυμφίος Μεγαπένθης οἰνοχοεῖ ( Od.
 15.141 ). νῦν δὲ ἐπὶ τοσοῦτον ἐκπεπτώκαμεν ὡς
 κατακεῖσθαι δαινύμενοι.

προσφάτως δὲ καὶ τὰ βαλανεῖα παρῆκται, τὴν ἀρχὴν οὐδὲ ἔνδον
 τῆς πόλεως ἐώντων εἶναι αὐτά, ὧν τὸ βλαπτικὸν Ἀντιφάνης
 δηλοῖ ( II 118 K )· 
 εἰς μακαρίαν τὸ λουτρόν, ὡς διέθηκέ με. 
 ἑφθὸν κομιδῇ πεποίηκεν· ἀποκναίσειεν ἂν 
 κἂν ὁστισοῦν μου λαβόμενος τοῦ δέρματος. 
 οὕτω στερεόν τι πρᾶγμα θερμόν ἐσθ᾽
 ὕδωρ. 
 Ἕρμιππος ( I 248 K )· 
 μὰ τὸν Δί᾽, οὐ μέντοι μεθύειν τὸν ἄνδρα
 χρὴ 
 τὸν ἀγαθὸν οὐδὲ θερμολουτεῖν, ἃ σὺ ποιεῖς. 
 ηὔξηται δὲ καὶ ἡ τῶν ὀψοποιῶν περιεργία καὶ ἡ τῶν
 μυρεψῶν· ὥστ’ ‘οὐδ’ ἂν κολυμβᾶν εἰς κολυμβήθραν μύρου’
 ἀρκεῖσθαί τις ἂν δύναιτο, φησὶν Ἄλεξις ( II 403
 K ). ἀνθοῦσι δὲ καὶ αἱ τῶν περὶ τὰ πέμματα
 δημιουργίαι καὶ αἱ περὶ τὰς συνουσίας περιεργίαι, ὥστ᾽
 ἐπιτεχνᾶσθαι σπόγγους ὑποτίθεσθαι· ἐπακτικὸν γὰρ εἶναι τὸ
 τοιοῦτον πρὸς ἀφροδισίων πλῆθος. Θεόφραστος δ’ οὕτω φησί
 ( h. pl. IX 18, 9 ) τινας ὀχευτικὰς δυνάμεις
 εἶναι ὡς καὶ μέχρι ἑβδομήκοντα συνουσιῶν ἐπιτελεῖν καὶ τὸ
 τελευταῖον αὐτοῖς αἷμα ἀποκρίνεσθαι. Φύλαρχος δὲ
 Σανδρόκοττόν φησι ( FHG I 344 ) τὸν Ἰνδῶν
 βασιλέα Σελεύκῳ μεθ’ ὧν ἔπεμψε δώρων ἀποστεῖλαί τινας
 δυνάμεις στυτικὰς τοιαύτας ὡς ὑπὸ τοὺς πόδας τιθεμένας τῶν
 συνουσιαζόντων οἷς μὲν ὁρμὰς ἐμποιεῖν
 ὀρνίθων δίκην, οὓς δὲ καταπαύειν. ηὔξηται δὲ νῦν καὶ ἡ τῆς
 μουσικῆς διαστροφή, καὶ ἡ περὶ τὰς ἐσθήσεις καὶ ὑποδέσεις
 ἐπήκμασε πολυτέλεια.

Ὅμηρος δὲ τὴν τοῦ μύρου φύσιν εἰδὼς οὐκ εἰσήγαγε μύροις
 ἀλειφομένους τοὺς ἥρωας πλὴν τὸν Πάριν ἐν οἷς φησὶ ( Il. 3.392 ) ‘κάλλει στίλβων’,
 ὡς καὶ Ἀφροδίτη κάλλει τὰ πρόσωπα καθαίρει ( σ
 192 ). ἀλλ’ οὐδὲ στεφανουμένους εἰσάγει, καίτοι τῷ
 ἐκ τῆς μεταφορᾶς ὁμοιώματι σημαίνεται ὅτι ᾔδει τὸν
 στέφανον. φησὶ γοῦν· 
 Od. 10.195 
 
 νῆσος, ἣν πέρι πόντος ἀπείριτος ἐστεφάνωτο. 
 
 καί· 
 Il. 13.376 
 
 πάντῃ γάρ σε περὶ στέφανος πολέμοιο
 δέδηε. 
 
 παρατηρητέον δὲ καὶ ὅτι ἐν μὲν Ὀδυσσείᾳ
 ἀπονιζομένους τὰς χεῖρας ποιεῖ πρὶν μεταλαβεῖν τροφῆς, ἐν
 Ἰλιάδι δὲ τοῦτο ποιοῦντας οὐκ ἔστιν εὑρεῖν. σχολαζόντων γὰρ
 βίος ὁ ἐν Ὀδυσσείᾳ καὶ διὰ τὴν εἰρήνην τρυφώντων· διὸ οἱ
 ἐνταῦθα ἐθεράπευον τὸ σῶμα διὰ λουτρῶν καὶ κατανιμμάτων.
 διὰ τοῦτο καὶ ἀστραγαλίζουσιν ἐν ταύτῃ τῇ πολιτείᾳ καὶ
 ὀρχοῦνται καὶ σφαιρίζουσιν. Ἡρόδοτος δὲ οὐ καλῶς εἴρηκεν
 ( I 94 ) ἐπὶ Ἄτυος διὰ λιμὸν εὑρεθῆναι τὰς
 παιδιάς· πρεσβεύει γὰρ τοῖς χρόνοις τὰ ἡρωικά. οἱ δ’ ἐν τῇ
 Ἰλιακῇ πολιτείᾳ μονονοὺ βοῶσι ( Pind. fr. 78
 B4 )· 
 κλῦθ’ Ἀλαλά, Πολέμου θύγατερ, 
 ἐγχέων προοίμιον.

ὅτι Ἀριστόνικον τὸν Καρύστιον, τὸν Ἀλεξάνδρου σφαιριστήν,
 Ἀθηναῖοι πολίτην ἐποιήσαντο διὰ τὴν
 τέχνην καὶ ἀνδριάντα ἀνέστησαν. τὰς γὰρ βαναύσους τέχνας
 Ἕλληνες ὕστερον περὶ πλείστου μᾶλλον ἐποιοῦντο ἢ τὰς κατὰ
 παιδείαν γινομένας ἐπινοίας. Ἑστιαιεῖς γοῦν καὶ Ὠρεῖται
 Θεοδώρου τοῦ ψηφοκλέπτου ἐν θεάτρῳ χαλκῆν εἰκόνα ἀνέθηκαν
 ψῆφον κρατοῦσαν· ὡς δ’ αὕτως Μιλήσιοι Ἀρχελάου τοῦ
 κιθαριστοῦ. ἐν δὲ Θήβαις Πινδάρου μὲν οὐκ ἔστιν εἰκών,
 Κλέωνος δὲ τοῦ ᾠδοῦ, ἐφ’ ἧς ἐπιγέγραπται· 
 Πυθέα υἱὸς ὅδ’ ἐστὶ Κλέων Θηβαῖος ἀοιδός, 
 ὃς πλείστους θνητῶν ἀμφέθετο στεφάνους 
 κρατὸς ἐπὶ σφετέρου, καί οἱ κλέος οὐρανόμηκες. 
 χαῖρε, Κλέων, Θήβας πατρίδ’ ἐπευκλεΐσας. 
 ὑπὸ τούτου τὸν ἀνδριάντα, ὅτε Ἀλέξανδρος τὰς Θήβας
 κατασκάπτων ...., φησὶ Πολέμων ( fr. 25 Pr )
 φεύγοντά τινα χρυσίον εἰς τὸ ἱμάτιον κοῖλον ὂν ἐνθέσθαι,
 καὶ ἀνοικιζομένης τῆς πόλεως ἐπανελθόντα εὑρεῖν τὸ χρυσίον
 μετὰ ἔτη τριάκοντα. Ἡρόδοτος δὲ ὁ λογόμιμος, ὥς φησιν
 Ἡγήσανδρος ( FHG IV 416 ), καὶ Ἀρχέλαος ὁ
 ὀρχηστὴς παρὰ Ἀντιόχῳ τῷ βασιλεῖ μάλιστα ἐτιμῶντο τῶν
 φίλων. ὁ δὲ πατὴρ αὐτοῦ Ἀντίοχος τοὺς Σωστράτου τοῦ αὐλητοῦ
 υἱεῖς σωματοφύλακας ἐπεποίητο.

ἐθαυμάζετο δὲ παρ’ Ἕλλησι καὶ Ῥωμαίοις Ματρέας ὁ πλάνος ὁ
 Ἀλεξανδρεύς, ὃς ἔλεγε καὶ θηρίον τρέφειν ὃ αὐτὸ ἑαυτὸ
 κατεσθίει· ὡς καὶ ζητεῖσθαι μέχρι νῦν τὸ Ματρέου θηρίον τί
 ἐστιν. ἐποίησε δ’ οὗτος καὶ παρὰ τὰς
 Ἀριστοτέλους ἀπορίας καὶ ἀνεγίνωσκε δημοσίᾳ, διὰ τί ὁ ἥλιος
 δύνει μὲν κολυμβᾷ δ’ οὔ, καὶ διὰ τί οἱ σπόγγοι συμπίνουσι
 μὲν συγκωθωνίζονται δ’ οὔ, καὶ τὰ τετράδραχμα καταλλάττεται
 μὲν ὀργίζεται δ’ οὔ. Ἀθηναῖοι δὲ Ποθεινῷ τῷ νευροσπάστῃ τὴν
 σκηνὴν ἔδωκαν ἀφ’ ἧς ἐνεθουσίων οἱ περὶ Εὐριπίδην. Ἀθηναῖοι
 δὲ καὶ Εὐρυκλείδην ἐν τῷ θεάτρῳ ἀνέστησαν μετὰ τῶν περὶ
 Αἰσχύλον. ἐθαυμάζετο δὲ καὶ Ξενοφῶν ὁ θαυματοποιός, ὃς
 μαθητὴν κατέλιπε Κρατισθένη τὸν Φλιάσιον· ὃς πῦρ τε
 αὐτόματον ἐποίει ἀναφύεσθαι καὶ ἄλλα πολλὰ φάσματα
 ἐτεχνᾶτο, ἀφ’ ὧν ἐξίστα τῶν ἀνθρώπων τὴν διάνοιαν. τοιοῦτος
 ἦν καὶ Νυμφόδωρος ὁ θαυματοποιός, ὃς προσκρούσας Ῥηγίνοις,
 ὥς φησι Δοῦρις ( FHG II 480 ), εἰς δειλίαν
 αὐτοὺς ἔσκωψε πρῶτος. Εὔδικος δὲ ὁ γελωτοποιὸς ηὐδοκίμει
 μιμούμενος παλαιστὰς καὶ πύκτας, ὥς φησιν Ἀριστόξενος
 ( FHG II 284 ). Στράτων δ’ ὁ Ταραντῖνος
 ἐθαυμάζετο τοὺς διθυράμβους μιμούμενος· τὰς δὲ κιθαρῳδίας
 οἱ περὶ τὸν ἐξ Ἰταλίας Οἰνώναν, ὃς καὶ Κύκλωπα εἰσήγαγε
 τερετίζοντα καὶ ναυαγὸν Ὀδυσσέα σολοικίζοντα, ὁ αὐτός φησι.
 Διοπείθης δὲ ὁ Λοκρός, ὥς φησι Φανόδημος ( FHG I
 369 ), παραγενόμενος εἰς Θήβας καὶ ὑποζωννύμενος
 οἴνου κύστεις μεστὰς καὶ γάλακτος καὶ ταύτας ἀποθλίβων
 ἀνιμᾶν ἔλεγεν ἐκ τοῦ στόματος. τοιαῦτα ποιῶν ηὐδοκίμει καὶ
 Νοήμων ὁ ἠθολόγος. ἔνδοξοι δ’ ἦσαν καὶ παρ’ Ἀλεξάνδρῳ
 θαυματοποιοὶ Σκύμνος ὁ Ταραντῖνος, Φιλιστίδης ὁ Συρακούσιος, Ἡράκλειτος ὁ Μιτυληναῖος.
 γεγόνασι δὲ καὶ πλάνοι ἔνδοξοι, ὧν Κηφισόδωρος καὶ
 Πανταλέων. Φιλίππου δὲ τοῦ γελωτοποιοῦ Ξενοφῶν μνημονεύει
 ( symp. 1 ).

ὅρος οἰκουμένης. δῆμον τὴν Ῥώμην φησί. λέγει δὲ καὶ ὅτι οὐκ
 ἄν τις σκοποῦ πόρρω τοξεύων λέγοι τὴν Ῥώμην πόλιν ἐπιτομὴν
 τῆς οἰκουμένης· ἐν ᾗ συνιδεῖν ἔστιν οὕτως πάσας τὰς πόλεις
 ἱδρυμένας, καὶ κατ’ ἰδίαν δὲ τὰς πολλάς, ὡς Ἀλεξανδρέων μὲν
 τὴν χρυσῆν, Ἀντιοχέων δὲ τὴν καλήν, Νικομηδέων δὲ τὴν
 περικαλλῆ, προσέτι τε ( com. inc. IV 604
 M ) 
 τὴν λαμπροτάτην πόλεων πασῶν ὁπόσας ὁ Ζεὺς 
 ἀναφαίνει, 
 τὰς Ἀθήνας λέγω. ἐπιλείποι δ’ ἄν με οὐχ ἡμέρα μία
 ἐξαριθμούμενον τὰς ἐν τῇ Ῥωμαίων οὐρανοπόλει
 Ῥώμῃ ἀριθμουμένας πόλεις, ἀλλὰ πᾶσαι αἱ κατὰ
 τὸν ἐνιαυτὸν ἀριθμούμεναι διὰ τὸ πλῆθος. καὶ γὰρ
 ὅλα ἔθνη ἀθρόως αὐτόθι συνῴκισται, ὡς τὸ Καππαδοκῶν καὶ
 Σκυθῶν καὶ Ποντίων καὶ ἄλλων πλειόνων. οὗτοι οὖν πάντες, ὁ
 σύμπας δῆμος τῆς οἰκουμένης, τὸν ἐφ’ ἡμῖν, φησί, φιλόσοφον
 ὀρχηστὴν Μέμφιν ἐκάλεσαν ἀπαρχαίζοντες τὴν διὰ τοῦ σώματος
 αὐτοῦ κίνησιν τῇ τῶν πόλεων ἀρχαιοτάτῃ καὶ βασιλικωτάτῃ,
 περὶ ἧς Βακχυλίδης φησί ( fr. 39 B )· 
 τὴν ἀχείμαντόν τε Μέμφιν καὶ δονακώδεα Νεῖλον. 
 οὗτος τὴν Πυθαγόρειον φιλοσοφίαν ἐπιδείκνυσιν ἥτις
 ἐστί, μετὰ σιωπῆς πάνθ’ ἡμῖν
 ἐμφανίζων σαφέστερον ἢ οἱ τὰς τῶν λόγων τέχνας
 ἐπαγγελλόμενοι διδάσκειν.

τῆς δὲ κατὰ τοῦτον ὀρχήσεως τῆς τραγικῆς καλουμένης πρῶτος
 εἰσηγητὴς γέγονε Βάθυλλος ὁ Ἀλεξανδρεύς, ὅν φησι
 παντομίμους ὀρχήσασθαι Σέλευκος. τοῦτον τὸν Βάθυλλόν φησιν
 Ἀριστόνικος καὶ Πυλάδην, οὗ ἐστι καὶ σύγγραμμα περὶ
 ὀρχήσεως, τὴν Ἰταλικὴν ὄρχησιν συστήσασθαι ἐκ τῆς κωμικῆς,
 ἣ ἐκαλεῖτο κόρδαξ, καὶ τῆς τραγικῆς, ἣ ἐκαλεῖτο ἐμμέλεια,
 καὶ τῆς σατυρικῆς, ἣ ἐλέγετο σίκιννις (διὸ καὶ οἱ σάτυροι
 σικιννισταί), ἧς εὑρετὴς Σίκιννός τις βάρβαρος. οἳ δέ φασιν
 ὅτι Κρὴς ἦν ὁ Σίκιννος. ἦν δὲ ἡ Πυλάδου ὄρχησις ὀγκώδης
 παθητική τε καὶ πολυπρόσωπος, ἡ δὲ Βαθύλλειος ἱλαρωτέρα·
 καὶ γὰρ ὑπόρχημά τι τοῦτον διατίθεσθαι. Σοφοκλῆς δὲ πρὸς τῷ
 καλὸς γεγενῆσθαι τὴν ὥραν ἦν καὶ ὀρχηστικὴν δεδιδαγμένος
 καὶ μουσικὴν ἔτι παῖς ὢν παρὰ Λάμπρῳ. μετὰ γοῦν τὴν ἐν
 Σαλαμῖνι ναυμαχίαν περὶ τρόπαιον γυμνὸς ἀληλιμμένος
 ἐχόρευσε μετὰ λύρας· οἳ δὲ ἐν ἱματίῳ φασί. καὶ τὸν Θάμυριν
 διδάσκων αὐτὸς ἐκιθάρισεν· ἄκρως δὲ ἐσφαίρισεν, ὅτε τὴν
 Ναυσικάαν καθῆκε. τῆς δὲ Μέμφιδος ὀρχήσεως ἤρα καὶ Σωκράτης
 ὁ σοφὸς καὶ πολλάκις καταλαμβανόμενος ὀρχούμενος, ὥς φησι
 Ξενοφῶν ( symp. 2, 16 ), ἔλεγε τοῖς γνωρίμοις
 παντὸς εἶναι μέλους τὴν ὄρχησιν γυμνάσιον. ἔταττον γὰρ τὸ
 ὀρχεῖσθαι ἐπὶ τοῦ κινεῖσθαι καὶ ἐρεθίζεσθαι. Ἀνακρέων
 ( fr. 69 B4 )· 
 
 καλλίκομοι κοῦραι Διὸς ὠρχήσαντ’ ἐλαφρῶς. 
 Ἴων ( p. 575 N )· 
 ἐκ τῶν ἀέλπτων μᾶλλον ὤρχησεν φρένας.

Ἕρμιππος δέ φησι ( FHG III 46 ) Θεόφραστον
 παραγίνεσθαι εἰς τὸν περίπατον καθ’ ὥραν λαμπρὸν καὶ
 ἐξησκημένον, εἶτα καθίσαντα διατίθεσθαι τὸν λόγον οὐδεμιᾶς
 ἀπεχόμενον κινήσεως οὐδὲ σχήματος ἑνός. καί ποτε ὀψοφάγον
 μιμούμενον ἐξείραντα τὴν γλῶσσαν περιλείχειν τὰ χείλη. 
 ἔμελε δὲ αὐτοῖς καὶ τοῦ κοσμίως ἀναλαμβάνειν τὴν ἐσθῆτα καὶ
 τοὺς μὴ τοῦτο ποιοῦντας ἔσκωπτον. Πλάτων ἐν Θεαιτήτῳ
 ( p. 175e )· ‘πάντα δυναμένους ὀξέως τε καὶ
 τορῶς διακονεῖν, ἀναβάλλεσθαι δ’ οὐκ ἐπισταμένους ἐπιδέξι᾽
 ἐλευθερίως οὐδ’ ἁρμονίαν λόγων λαβόντας ὀρθῶς ὑμνῆσαι θεῶν
 τε καὶ ἀνθρώπων εὐδαιμόνων βίον.’ Σαπφὼ περὶ Ἀνδρομέδας
 σκώπτει ( fr. 70 B4 )· 
 τίς δ’ ἀγροιῶτις θέλγει νόον 
 οὐκ ἐπισταμένη τὰ βράκε’ ἕλκειν ἐπὶ τῶν σφυρῶν; 
 Φιλέταιρος ( II 235 K )· 
 ἀμφιβάλλου σφυροῖς· οὐ καθήσεις, τάλαν, 
 μηδ’ ἀγροίκως ἄνω γόνατος ἀμφέξει; 
 Ἕρμιππος δέ φησι ( FHG III 51 )
 Θεόκριτον τὸν Χῖον ὡς ἀπαίδευτον μέμφεσθαι τὴν Ἀναξιμένους
 περιβολήν· Καλλίστρατός τε ὁ Ἀριστοφάνειος Ἀρίσταρχον ἐν
 συγγράμματι κακῶς εἴρηκεν ἐπὶ τῷ μὴ εὐρύθμως ἀμπέχεσθαι, φέροντός τι καὶ τοῦ τοιούτου
 πρὸς παιδείας ἐξέτασιν. διὸ καὶ Ἄλεξίς φησιν ( II 393
 K )· 
 ἓν γὰρ νομίζω τοῦτο τῶν ἀνελευθέρων 
 εἶναι, τὸ βαδίζειν ἀρρύθμως ἐν ταῖς ὁδοῖς, 
 ἐξὸν καλῶς. οὗ μήτε πράττεται τέλος 
 μηδεὶς ... ἡμᾶς μήτε τιμὴν δόντα δεῖ 
 ἑτέρων λαβεῖν, φέρει δὲ τοῖς μὲν χρωμένοις 
 δόξης τιν’ ὄγκον, τοῖς δ’ ὁρῶσιν ἡδονήν, 
 κόσμον δὲ τῷ βίῳ — τὸ τοιοῦτον γέρας 
 τίς οὐκ ἂν αὑτῷ κτῷτο φάσκων νοῦν ἔχειν;

καὶ Αἰσχύλος δὲ οὐ μόνον ἐξεῦρε τὴν τῆς στολῆς εὐπρέπειαν
 καὶ σεμνότητα, ἣν ζηλώσαντες οἱ ἱεροφάνται καὶ δᾳδοῦχοι
 ἀμφιέννυνται, ἀλλὰ καὶ πολλὰ σχήματα ὀρχηστικὰ αὐτὸς
 ἐξευρίσκων ἀνεδίδου τοῖς χορευταῖς. Χαμαιλέων γοῦν πρῶτον
 αὐτόν φησι ( fr. 21 Koepke ) σχηματίσαι τοὺς
 χοροὺς ὀρχηστοδιδασκάλοις οὐ χρησάμενον, ἀλλὰ καὶ αὐτὸν
 τοῖς χοροῖς τὰ σχήματα ποιοῦντα τῶν ὀρχήσεων, καὶ ὅλως
 πᾶσαν τὴν τῆς τραγῳδίας οἰκονομίαν εἰς ἑαυτὸν περιιστᾶν.
 ὑπεκρίνετο γοῦν μετὰ τοῦ εἰκότος τὰ δράματα. Ἀριστοφάνης
 γοῦν (παρὰ δὲ τοῖς κωμικοῖς ἡ περὶ τῶν τραγικῶν ἀπόκειται
 πίστις) ποιεῖ αὐτὸν Αἰσχύλον λέγοντα ( I 558
 K )· 
 τοῖσι χοροῖς αὐτὸς τὰ σχήματ’ ἐποίουν. 
 καὶ πάλιν· 
 
 τοὺς Φρύγας οἶδα θεωρῶν, 
 ὅτε τῷ Πριάμῳ συλλυσόμενοι τὸν παῖδ’ ἦλθον 
 τεθνεῶτα, 
 πολλὰ τοιαυτὶ καὶ τοιαυτὶ καὶ δεῦρο
 σχηματίσαντας. 
 καὶ Τέλεσις δὲ ἢ Τελέστης ὁ ὀρχηστοδιδάσκαλος
 πολλὰ ἐξεύρηκε σχήματα, ἄκρως ταῖς χερσὶ τὰ λεγόμενα
 δεικνύς. Φίλλις ὁ Δήλιος μουσικὸς ( FHG IV 476 )
 τοὺς ἀρχαίους φησὶ κιθαρῳδοὺς κινήσεις ἀπὸ μὲν τοῦ προσώπου
 μικρὰς φέρειν, ἀπὸ ποδῶν δὲ πλείους, ἐμβατηρίους καὶ
 χορευτικάς. Ἀριστοκλῆς οὖν φησιν ( FHG IV 332 )
 ὅτι Τελέστης ὁ Αἰσχύλου ὀρχηστὴς οὕτως ἦν τεχνίτης ὥστε ἐν
 τῷ ὀρχεῖσθαι τοὺς Ἑπτὰ ἐπὶ Θήβας φανερὰ ποιῆσαι τὰ πράγματα
 δι’ ὀρχήσεως. φασὶ δὲ καὶ ὅτι οἱ ἀρχαῖοι ποιηταί, Θέσπις,
 Πρατίνας Κρατῖνος , Φρύνιχος, ὀρχησταὶ ἐκαλοῦντο
 διὰ τὸ μὴ μόνον τὰ ἑαυτῶν δράματα ἀναφέρειν εἰς ὄρχησιν τοῦ
 χοροῦ, ἀλλὰ καὶ ἔξω τῶν ἰδίων ποιημάτων διδάσκειν τοὺς
 βουλομένους ὀρχεῖσθαι. 
 μεθύων δὲ ἐποίει τὰς τραγῳδίας Αἰσχύλος, ὥς φησι Χαμαιλέων
 ( fr. 22 Koepke ). Σοφοκλῆς γοῦν ὠνείδιζεν
 αὐτῷ ὅτι εἰ καὶ τὰ δέοντα ποιεῖ, ἀλλ’ οὐκ εἰδώς γε.

ὀρχήσεις δὲ ἐθνικαὶ αἵδε· Λακωνικαί, Τροιζήνιαι,
 Ἐπιζεφύριοι,| Κρητικαί, Ἰωνικαί, Μαντινικαί, ἃς προκρίνει Ἀριστόξενος ( FHG II
 284 ) διὰ τὴν τῶν χειρῶν κίνησιν. οὕτως δ’ ἦν
 ἔνδοξον καὶ σοφὸν ἡ ὄρχησις ὥστε Πίνδαρος τὸν Ἀπόλλωνα
 ὀρχηστὴν καλεῖ ( fr. 148 B4 )· 
 ὀρχήστ’ ἀγλαΐας ἀνάσσων, 
 εὐρυφάρετρ’ Ἄπολλον, 
 καὶ Ὅμηρος ἢ τῶν Ὁμηριδῶν τις ἐν τῷ εἰς Ἀπόλλωνα
 ὕμνῳ φησίν ( v. 515 )· 
 Ἀπόλλων 
 φόρμιγγ’ ἐν χείρεσσιν ἔχων χάριεν κιθάριζε, 
 καλὰ καὶ ὕψι βιβάς. 
 Εὔμηλος δὲ ὁ Κορίνθιος ἢ Ἀρκτῖνος τὸν Δία
 ὀρχούμενόν που παράγει λέγων ( p. 8 Ki )· 
 μέσσοισιν δ’ ὠρχεῖτο πατὴρ ἀνδρῶν τε θεῶν τε. 
 Θεόφραστος δὲ ( fr. 92 W ) πρῶτόν φησιν
 Ἄνδρωνα τὸν Καταναῖον αὐλητὴν κινήσεις καὶ ῥυθμοὺς ποιῆσαι
 τῷ σώματι αὐλοῦντα· ὅθεν σικελίζειν τὸ ὀρχεῖσθαι παρὰ τοῖς
 παλαιοῖς· μεθ’ ὃν Κλεόλαν τὸν Θηβαῖον. ὀρχησταὶ δὲ ἔνδοξοι
 Βολβὸς μὲν παρὰ Κρατίνῳ καὶ Καλλίᾳ ( I 121. 698
 K ), Ζήνων δὲ ὁ Κρὴς ὁ πάνυ Ἀρταξέρξῃ
 προσφιλέστατος παρὰ Κτησίᾳ ( fr. 47 M ).
 Ἀλέξανδρος δὲ ἐν τῇ πρὸς Φιλόξενον ἐπιστολῇ μέμνηται
 Θεοδώρου καὶ Χρυσίππου.

ὅτι τὸ Μουσεῖον ὁ Φιλιάσιος Τίμων ὁ σιλλογράφος ( fr.
 60 W ) τάλαρόν πού φησιν ἐπισκώπτων τοὺς ἐν αὐτῷ
 τρεφομένους φιλοσόφους, ὅτι ὥσπερ ἐν 
 πανάγρῳ τινὶ σιτοῦνται καθάπερ οἱ πολυτιμότατοι ὄρνιθες·
 
 πολλοὶ μὲν βόσκονται ἐν Αἰγύπτῳ πολυφύλῳ 
 βιβλιακοὶ χαρακῖται ἀπείριτα δηριόωντες 
 Μουσέων ἐν ταλάρῳ. 
 ἕως ἂν τῆς λογοδιαρροίας ἀπαλλαγῶσιν οὗτοι οἱ 
 τραπεζορήτορες, οἳ ὑπὸ γλωσσαλγίας ἐπιλελῆσθαί μοι
 δοκοῦσι καὶ τοῦ Πυθικοῦ χρησμοῦ, ὃν ἀναγράφει Χαμαιλέων
 ( om. Koepke )· 
 εἴκοσι τὰς πρὸ κυνὸς καὶ εἴκοσι τὰς μετέπειτα 
 οἴκῳ ἐνὶ σκιερῷ Διονύσῳ χρῆσθαι ἰητρῷ. 
 καὶ Μνησίθεος δ’ ὁ Ἀθηναῖος Διόνυσον ἰατρόν φησι
 τὴν Πυθίαν χρῆσαι τιμᾶν Ἀθηναίοις. φησὶ δὲ καὶ Ἀλκαῖος ὁ
 Μιτυληναῖος ποιητής ( fr. 39 B4 )· 
 τέγγε πνεύμονα οἴνῳ· τὸ γὰρ ἄστρον περιτέλλεται· 
 ἡ δ’ ὥρη χαλεπή· πάντα δὲ δίψαισ’ ὑπὸ καύματος. 
 καὶ ἀλλαχοῦ ( fr. 40 )· 
 πίνωμεν, τὸ γὰρ ἄστρον περιτέλλεται. 
 Εὔπολίς τε τὸν Καλλίαν φησὶν ἀναγκάζεσθαι ὑπὸ
 Πρωταγόρου πίνειν, ἵνα ( I 297 K )· 
 πρὸ τοῦ κυνὸς τὸν πνεύμον’ ἔκλυτον φορῇ. 
 ἡμῖν δ’ οὐ μόνον ὁ πνεύμων ἀπεξήρανται, κινδυνεύει
 δὲ καὶ ἡ καρδία. καίτοι Ἀντιφάνης λέγει ( II 112
 K )· 
 
 τὸ δὲ ζῆν, εἰπέ μοι, 
 τί ἐστι; τὸ πίνειν φήμ’ ἐγώ. 
 ὁρᾷς παρὰ ῥείθροισι χειμάρροις ὅσα 
 δένδρων ἀεὶ τὴν νύκτα καὶ τὴν ἡμέραν 
 βρέχεται, μέγεθος καὶ κάλλος οἷα γίνεται, 
 τὰ δ’ ἀντιτείνοντ’ [οἱονεὶ δίψαν τινὰ 
 ἢ ξηρασίαν ἔχοντ᾽] αὐτόπρεμν’ ἀπόλλυται. 
 οὕτω τούτοις, φησί, κυνολογήσασιν ἐδόθη πιεῖν.
 εἴρηται δὲ τὸ βρέχειν καὶ ἐπὶ τοῦ πίνειν. Ἀντιφάνης
 ( II 126 K )· 
 δεῖ γὰρ φαγόντας δαψιλῶς βρέχειν. 
 Εὔβουλος ( II 209 K )· 
 Σίκων ἐγὼ 
 βεβρεγμένος ἥκω καὶ κεκωθωνισμένος. 
 Β. πέπωκας οὗτος; Α. ..... πέπωκ’ ἐγώ, 
 μὰ Δία τὸν Μενδαῖον.

ὅτι τὸ ἀναπίπτειν κυρίως ἐπὶ ψυχῆς ἐστιν, οἷον ἀθυμεῖν,
 ὀλιγοδρανεῖν. Θουκυδίδης αʹ ( c.
 70 )· ‘νικώμενοι ἐπ’ ἐλάχιστον ἀναπίπτουσι.’ Κρατῖνος
 δ’ ἐπὶ ἐρετῶν χρᾶται τῇ λέξει ( I 113 K )·
 ‘ῥοθίαζε κἀνάπιπτε.’ καὶ Ξενοφῶν ἐν Οἰκονομικῷ ( 8,
 8 )· ‘διὰ τί ἄλυποι ἀλλήλοις εἰσὶν οἱ ἐρέται; ἢ
 ὅτι ἐν τάξει μὲν κάθηνται, ἐν τάξει δὲ προνεύουσιν, ἐν
 τάξει δὲ ἀναπίπτουσιν;’ ἀνακεῖσθαι δέ φαμεν ἐπὶ ἀνδριάντος·
 ὅθεν τοὺς ἐπὶ κατακειμένων χρωμένους τῇ λέξει διέσυρον.
 Δίφιλος ( om. Kock )· 
 
 ἐγὼ δ’ ἕως μέν τινος ἀνεκείμην. 
 πρὸς ὃν δυσχεραίνων ὁ ἑταῖρός φησιν· ‘ἀνάκεισο.’
 Φιλιππίδης ( IV 477 M )· 
 καὶ δειπνῶν ἀεὶ 
 ἀνακείμενος παρ’ αὐτόν. 
 καὶ ἐπάγει· 
 πότερον ἀνδριάντας εἱστία; 
 κατακεῖσθαι δὲ λέγεται καὶ κατακεκλίσθαι, ὡς ἐν
 Συμποσίοις Ξενοφῶν καὶ Πλάτων. Ἄλεξις ( II 399
 K )· 
 ὥς ἐστι κατακεῖσθαι πρὸ δείπνου συμφορά· 
 οὔτε γὰρ ὕπνος δήπουθεν οὐδέν’ ἂν λάβοι 
 οὔθ’ ἃν λέγῃ τις οὐδαμῶς μάθοιμεν ἄν· 
 ὁ νοῦς γάρ ἐστι τῆς τραπέζης πλησίον. 
 ἔστι δὲ εὑρεῖν καὶ ἐπὶ τῆς ἐννοίας ταύτης σπανίως
 τὸ ἀνακεῖσθαι. σάτυρος παρὰ Σοφοκλεῖ τοῦτό φησιν
 ἐπικαιόμενος τῷ Ἡρακλεῖ ( fr. 685 N )· 
 ἀνακειμένῳ 
 μέσον εἰς τὸν αὐχέν’ εἰσαλοίμην. 
 Ἀριστοτέλης ἐν Τυρρηνῶν Νομίμοις ( fr. 556
 R )· ‘οἱ δὲ Τυρρηνοὶ δειπνοῦσι μετὰ τῶν γυναικῶν
 ἀνακείμενοι ὑπὸ τῷ αὐτῷ ἱματίῳ.’ Θεόπομπος ( I 750
 K )· 
 ἐπίνομεν μετὰ ταῦτα . . . . . . 
 κατακείμενοι μαλακώτατ’ ἐπὶ τρικλινίῳ, 
 Τελαμῶνος οἰμώζοντες ἀλλήλοις μέλη. 
 Φιλωνίδης ( I 256 K )· 
 
 κατάκειμαι, ὡς ὁρᾶτε, δεκάπαλαι. 
 Εὐριπίδης Κύκλωπι ( v. 410 )· 
 ἀνέπεσε φάρυγος αἰθέρ’ ἐξανιεὶς βαρύν. 
 Ἄλεξις ( II 402 K )· 
 μετὰ ταῦτ’ ἀναπεσεῖν 
 ἐκέλευον αὐτὴν παρ’ ἐμέ.

ὅτι τὸ πάσασθαι ἐπὶ τοῦ ἀπογεύσασθαι τίθεται. φησὶ γοῦν
 Φοῖνιξ πρὸς Ἀχιλλέα ( Il.
 9.486 )· ‘οὐκ ἤθελον ἅμ’ ἄλλῳ ἐν μεγάροισι
 πάσασθαι.’ καὶ ἀλλαχοῦ ( Od.
 3.9 )· ‘εὖθ’ οἳ σπλάγχν’ ἐπάσαντο.’ τῶν γὰρ
 σπλάγχνων ἀπογεύονται μόνον ὡς ἂν ὀλίγων πολὺς ὅμιλος. καὶ
 ὁ Πρίαμος δὲ πρὸς Ἀχιλλέα φησί ( 
 Il. 24.641 )· ‘νῦν δὴ καὶ σίτου πασάμην.’ οἰκεῖον
 γὰρ τοῦ τηνικάδε ἀτυχήσαντος ἀπογεύσασθαι μόνον· εἰς κόρον
 γὰρ ἐλθεῖν οὐκ εἴα τὸ πένθος. διὸ καὶ ὁ τὸ σύνολον οὐ
 γευσάμενος τροφῆς ‘κεῖτ’ ἄσιτος, ἄπαστος ( Od. 4.788 ).’ ἐπὶ δὲ τῶν
 ἀποπληρουμένων οὐδέποτε λέγει τὸ πάσασθαι, ἀλλ’ ὁπόσα δηλοῖ
 κόρον· 
 αὐτὰρ ἐπεὶ σίτου τάρφθεν 
 Od. 6.99 
 καὶ ‘ἐδητύος ἐξ ἔρον ἕντο ( 
 Od. 4.68 ).’ οἱ δὲ νεώτεροι καὶ ἐπὶ τοῦ πληρωθῆναι
 τιθέασι τὸ πάσασθαι. Καλλίμαχος ( fr. 261 Sch )·
 
 μύθου δὲ πασαίμην 
 ἥδιον. 
 Ἐρατοσθένης ( fr. 35 H )· 
 ὀπταλέα κρέα 
 ἐκ τέφρης ἐπάσαντο τά τ’ ἀγρώσσοντες ἕλοντο.

‘ποτίκολλον ἅτε ξύλον παρὰ ξύλῳ’ 
 φησὶν ὁ Θηβαῖος μελοποιός ( fr. 241
 B4 ). ἔτι περὶ τοῦ τῶν ἡρώων βίου. 
 
 ὅτι Σέλευκός φησι τὴν παρ’ Ὁμήρῳ δαῖτα θάλειαν στοιχείων
 μεταθέσει δίαιταν εἶναι· τὸ δὲ ἀπὸ τοῦ δαίσασθαι λέγειν
 βιαιότερόν ἐστι. 
 ὅτι Καρύστιος ὁ Περγαμηνὸς ἱστορεῖ ( FHG IV
 359 ) τὰς Κερκυραίας γυναῖκας ἔτι καὶ νῦν
 σφαιριζούσας ᾄδειν. σφαιρίζουσι δὲ παρ’ Ὁμήρῳ οὐ μόνον
 ἄνδρες ἀλλὰ καὶ γυναῖκες. καὶ δίσκοις δὲ καὶ ἀκοντίοις μετά
 τινος συμμετρίας ἐχρῶντο· 
 Od. 4.626 
 
 δίσκοισιν τέρποντο καὶ αἰγανέῃσιν ἱέντες. 
 
 τὸ γὰρ τερπνὸν τὴν κακοπάθειαν κουφίζει. καὶ ἐπὶ
 κυνηγέσια δὲ ἐξίασιν οἱ νέοι πρὸς μελέτην τῶν πολεμικῶν
 κινδύνων καὶ ἐπὶ θήρας παντοίας, ἀφ’ ὧν ῥωμαλεώτεροι καὶ
 ὑγιεινότεροι διετέλουν, ὡς ὅτε 
 πυργηδὸν σφέας αὐτοὺς ἀρτύνουσι καὶ ἀντίον
 ἱστάμενοι ἀκοντίζουσιν 
 Il. 12.43 
 . ἴσασι δὲ καὶ λουτρὰ ἄκη πόνων παντοῖα, κόπον μὲν
 θαλάττῃ λύοντες, ἣ μάλιστα τοῖς νεύροις ἐστὶ πρόσφορος,
 ἀναχαλῶντες δὲ ταῖς ἐμβάσεσι τὰς τῶν μυῶν συντάσεις, εἶτ᾽
 ἐπαλείφοντες λίπα πρὸς τὸ μὴ ξηρανθέντος τοῦ ὕδατος
 ἀπεσκληρυμμένα γίνεσθαι τὰ σώματα. οἱ γοῦν ἀπὸ τῆς σκοπιῆς
 ἐπανελθόντες 
 ἱδρῶ πολλὸν ἀπενίζοντο θαλάσσῃ κνήμας ἠδὲ λόφον
 ἀμφί τε μηρούς 
 Il. 10.572 
 , καὶ οὕτως ἀναψύξαντες ‘ἐς
 ἀσαμίνθους βάντες ἐυξέστας λούσαντο καὶ ἀλειψάμενοι λίπ᾽
 ἐλαίῳ δείπνῳ ἐφιζανέτην.’ ἔστι καὶ τρόπος ἕτερος καμάτων
 λύσεως ἐκ τῶν κατὰ κεφαλῆς καταιονήσεων· 
 Od. 10.362 
 
 θυμῆρες κεράσασα κατὰ κρατός τε καὶ ὤμων. 
 
 αἱ γὰρ ἐμβάσεις περικεχυμένου πανταχόθεν τοῖς πόροις
 τοῦ ὕδατος φράττουσι τὴν τῶν ἱδρώτων ἔκκρισιν καθάπερ ἂν εἴ
 τις ἠθμὸς εἰς ὕδωρ βληθείς· διέξεισι γὰρ οὐθέν, εἰ μή τις
 αὐτὸν μετεωρίσας τοῖς πόροις ἀναψυχὴν καὶ διέξοδον εἰς τὸ
 ἔξω παράσχῃ, ὡς Ἀριστοτέλης εἴρηκεν ἐν τοῖς φυσικοῖς
 προβλήμασι ( fr. 219 R ) ζητῶν, διὰ τί οἱ
 ἱδροῦντες ἐπὰν ἔλθωσιν εἰς θερμὸν ἢ ψυχρὸν ὕδωρ οὐκ ἔτι
 ἱδροῦσιν, ἕως ἂν πάλιν ἐπανέλθωσιν ἀπὸ τῶν
 ἐμβάσεων.

παρετίθετο δὲ τοῖς ἥρωσι δειπνοῦσι καὶ λάχανα. ὅτι δὲ
 οἴδασι τὰς λαχανείας δῆλον ἐκ τῶν παρὰ νείατον ὄρχον
 κοσμητῶν πρασιῶν ( Od.
 7.127 ). ἀλλὰ μὴν καὶ τοῖσ κακοχυμοτάτοις
 κρομύοις ἐχρῶντο· 
 Il. 11.630 
 
 ἐπὶ δὲ κρόμυον ποτοῦ ὄψον. 
 
 ἐπιμελουμένους δὲ αὐτοὺς εἰσάγει καὶ τῶν ἀκροδρύων
 ( Od. 7.120 )· ‘ὄγχνη γὰρ
 ἐπ’ ὄγχνῃ που γηράσκει, σῦκον δ’ ἐπὶ σύκῳ.’ διὸ καὶ τῶν
 δένδρων τὰ μὲν καρποφόρα καλὰ προσαγορεύει ( Od. 7.114 )· ‘ἔνθα δένδρεα καλὰ
 πεφύκει, ὄγχναι καὶ ῥοιαὶ καὶ μηλέαι.’ τὰ δ’ εἰς ξυλείαν
 εὔθετα μακρά, τοῖς ἐπιθέτοις τὰς χρήσεις διαστέλλων ( Od. 5.238 )· 
 
 ἔνθα δένδρεα μακρὰ πεφύκει, 
 κλήθρη τ’ αἴγειρός τ’ ἐλάτη τ’ ἦν οὐρανομήκης. 
 ἀρχαιοτέρα δ’ ἦν καὶ τῶν Τρωικῶν ἡ τούτων χρῆσις.
 Τάνταλος γοῦν οὐδὲ θανὼν ἀπαλλάττεται τῆς τούτων ἐπιθυμίας·
 εἴπερ ὁ κολάζων αὐτὸν θεὸς προσείων ( Plat. Phaedr. p.
 230 ), καθάπερ οἱ τὰ ἄλογα τῶν ζῴων τοῖς θαλλοῖς
 ἄγοντες, τοὺς τοιούτους καρποὺς ἀποκρούεται αὐτὸν τῆς
 ἀπολαύσεως, ὅτε τῆς ἐλπίδος ἐγγὺς ἔλθοι. καὶ Λαέρτην δ᾽
 Ὀδυσσεὺς ἀναμιμνήσκει ὧν ἔδωκεν αὐτῷ παιδὶ ὄντι ( Od. 24.340 )· ‘ὄγχνας μοι
 δῶκας τρισκαίδεκα’ καὶ τὰ ἑξῆς.

ὅτι δὲ καὶ ἰχθῦς ἤσθιον Σαρπηδὼν δῆλον ποιεῖ ( Il. 5.487 ), ὁμοιῶν τὴν ἅλωσιν
 πανάγρου δικτύου θήρᾳ. καίτοι Εὔβουλος κατὰ τὴν κωμικὴν
 χάριν φησὶ παίζων ( II 207 K )· 
 ἰχθὺν δ’ Ὅμηρος ἐσθίοντ’ εἴρηκε ποῦ 
 τίνα τῶν Ἀχαιῶν; κρέα δὲ μόνον ὤπτων, ἐπεὶ 
 ἕψοντά γ’ οὐ πεποίηκεν αὐτῶν οὐδένα. 
 ἀλλ’ οὐδὲ μίαν ἀλλ’ ἑταίραν εἶδέ τις 
 αὐτῶν, ἑαυτοὺς δ’ ἔδεφον ἐνιαυτοὺς δέκα. 
 πικρὰν στρατείαν δ’ εἶδον, οἵτινες πόλιν 
 μίαν λαβόντες εὐρυπρωκτότεροι πολὺ 
 τῆς πόλεος ἀπεχώρησαν ἧς εἷλον τότε. 
 οὐδὲ τὸν ἀέρα δ’ οἱ ἥρωες τοῖς ὄρνισιν
 εἴων ἐλεύθερον, παγίδας καὶ νεφέλας ἐπὶ ταῖς κίχλαις καὶ
 πελειάσιν ἱστάντες. ἐγυμνάζοντο δὲ
 πρὸς ὀρνεοθηρευτικὴν καὶ τὴν πελειάδα τῇ μηρίνθῳ
 κρεμάντες ἀπὸ νηὸς ἱστοῦ καὶ τοξεύοντες ἑκηβόλως εἰς αὐτήν,
 ὡς ἐν τῷ ἐπιταφίῳ δηλοῦται ( Il.
 21.852 ). παρέλιπε δὲ τὴν χρῆσιν τῶν λαχάνων καὶ
 ἰχθύων καὶ τῶν ὀρνίθων διά τε τὴν λιχνείαν καὶ προσέτι τὴν
 ἐν ταῖς σκευασίαις ἀπρέπειαν, ἐλάττω κεκρικὼς ἡρωικῶν καὶ
 θείων ἔργων. ὅτι δὲ καὶ ἑφθοῖς ἐχρῶντο κρέασιν ἐμφανίζει ἐν
 οἷς λέγει· 
 Il. 22.362 
 
 ὡς δὲ λέβης ζεῖ . . . . . . . . 
 κνίσσῃ μελδόμενος ἁπαλοτρεφέος σιάλοιο. 
 
 καὶ ὁ κατ’ Ὀδυσσέως ἀφεθεὶς ποῦς βοὸς ( Od. 20.299 ) τούτου σημεῖον·
 πόδα γὰρ βόειον οὐδεὶς ὀπτᾷ. καὶ τὸ ( Od. 1.141 ) ‘κρειῶν δὲ πίνακας
 παρέθηκεν ἀείρας παντοίων’ οὐ μόνον τὴν τῶν κρεῶν ἐξαλλαγὴν
 δηλοῖ, ὡς ὀρνίθεια, χοίρεια, ἐρίφεια, βόεια λέγων, ἀλλὰ τὴν
 σκευασίαν ὡς ποικίλην ἔχοντα καὶ οὐ μονοειδῆ ἀλλὰ
 περιττήν. 
 ὡς ἀνακύπτειν τὰς Σικελικὰς καὶ Συβαριτικὰς καὶ
 Ἰταλικὰς τραπέζας, ἤδη δὲ καὶ Χίας. μαρτυροῦνται
 γὰρ καὶ Χῖοι οὐκ ἔλαττον τῶν προειρημένων ἐπὶ ὀψαρτυτικῇ.
 Τιμοκλῆς ( II 466 K )· 
 Χῖοι πολὺ 
 ἄριστ’ ἀνευρήκασιν ὀψαρτυτικήν. 
 κοιμῶνται δὲ μετὰ γυναικῶν παρ’ Ὁμήρῳ οὐ μόνον οἱ
 νέοι, ἀλλὰ καὶ οἱ γέροντες Φοῖνιξ τε καὶ Νέστωρ. μόνῳ
 Μενελάῳ οὐ συνέζευκται γυνὴ διὰ γυναῖκα
 γαμετὴν ἡρπασμένην τὴν στρατείαν πεποιημένῳ.

‘παλαιὸν μὲν οἶνον, ἄνθεα δ’ ὕμνων νεωτέρων’ 
 Πίνδαρος ἐπαινεῖ ( ol. IX 48 ).
 Εὔβουλος δέ φησιν ( II 209 K )· 
 ἄτοπον δὲ τὸν μὲν οἶνον εὐδοκιμεῖν ἀεὶ 
 παρὰ ταῖς ἑταίραις τὸν παλαιόν, ἄνδρα δὲ 
 μὴ τὸν παλαιόν, ἀλλὰ τὸν νεώτερον. 
 τὸ αὐτὸ δὲ καὶ Ἄλεξις σχεδὸν ἀπαραλλάκτως
 ( II 400 K ), τοῦ σφόδρα μόνου κειμένου ἀντὶ
 τοῦ ἀεί. ὄντως δὲ ὁ παλαιὸς οἶνος οὐ πρὸς ἡδονὴν μόνον,
 ἀλλὰ καὶ πρὸς ὑγίειαν προσφορώτερος. πέσσει τε γὰρ μᾶλλον
 τὰ σῖτα καὶ λεπτομερὴς ὢν εὐανάδοτός ἐστι δύναμίν τε τοῖς
 σώμασιν ἐμποιεῖ τὸ αἷμά τε ἐνερευθὲς καὶ εὐανάδοτον
 κατασκευάζει καὶ τοὺς ὕπνους ἀταράχους παρέχει. ἐπαινεῖ δὲ
 Ὅμηρος τὸν ἐπιδεχόμενον ἱκανὴν κρᾶσιν, ὡς τὸν τοῦ Μάρωνος
 ( Od. 9.197 ). ἐπιδέχεται
 δὲ πλείω κρᾶσιν ὁ παλαιὸς οἶνος διὰ τὸ μᾶλλον θερμὸς
 γίνεσθαι παλαιούμενος. ἔνιοι δὲ καὶ τὴν Διονύσου φυγὴν
 ( Il. 6.135 ) εἰς τὴν
 θάλασσαν οἰνοποιίαν σημαίνειν φασὶ πάλαι γνωριζομένην. ἡδὺν
 γὰρ εἶναι τὸν οἶνον παρεγχεομένης θαλάσσης. ἐπαινῶν δὲ
 Ὅμηρος τὸν μέλανα οἶνον πολλάκις αὐτὸν καὶ αἴθοπα καλεῖ.
 δυναμικώτατος γάρ ἐστι καὶ μένων ἐν ταῖς ἕξεσι τῶν πινόντων
 πλεῖστον χρόνον. Θεόπομπος δέ φησι ( FHG I 328 )
 παρὰ Χίοις πρώτοις γενέσθαι τὸν μέλανα οἶνον, καὶ τὸ
 φυτεύειν δὲ καὶ θεραπεύειν ἀμπέλους Χίους πρώτους μαθόντας
 παρ’ Οἰνοπίωνος τοῦ Διονύσου, ὃς καὶ συνῴκισε τὴν νῆσον, τοῖς ἄλλοις ἀνθρώποις μεταδοῦναι. ὁ
 δὲ λευκὸς οἶνος ἀσθενὴς καὶ λεπτός. ὁ δὲ κιρρὸς πέττει ῥᾷον
 ξηραντικὸς ὤν.

περὶ Ἰταλικῶν οἴνων φησὶν ὁ παρὰ τούτῳ τῷ σοφιστῇ Γαληνός·
 ‘ὁ Φαλερῖνος οἶνος ἀπὸ ἐτῶν δέκα ἐστὶ πότιμος καὶ ἀπὸ
 πεντεκαίδεκα μέχρι εἴκοσιν· ὁ δ’ ὑπὲρ τοῦτον ἐκπίπτων τὸν
 χρόνον κεφαλαλγὴς καὶ τοῦ νευρώδους καθάπτεται. εἴδη δ᾽
 αὐτοῦ δύο, ὁ αὐστηρὸς καὶ ὁ γλυκάζων· οὗτος δὲ τοιοῦτος
 γίνεται ὅταν ὑπὸ τὸν τρυγητὸν νότοι πνεύσωσι, παρ’ ὃ καὶ
 μελάντερος γίνεται. ὁ δὲ μὴ οὕτω τρυγηθεὶς αὐστηρός τε καὶ
 τῷ χρώματι κιρρός. καὶ τοῦ Ἀλβανοῦ δὲ οἴνου εἴδη δύο, ὃ μὲν
 γλυκάζων, ὃ δ’ ὀμφακίας· ἀμφότεροι δὲ ἀπὸ πεντεκαίδεκα ἐτῶν
 ἀκμάζουσι. Συρεντῖνος δὲ ἀπὸ πέντε καὶ εἴκοσιν ἐτῶν ἄρχεται
 γίνεσθαι πότιμος· ὢν γὰρ ἀλιπὴς καὶ λίαν ψαφαρὸς μόλις
 πεπαίνεται· καὶ παλαιούμενος σχεδὸν μόνοις ἐστὶν ἐπιτήδειος
 τοῖς χρωμένοις διηνεκῶς. ὁ δὲ Ῥηγῖνος τοῦ Συρεντίνου
 λιπαρώτερος ὢν χρήσιμος ἀπὸ ἐτῶν πεντεκαίδεκα. χρήσιμος καὶ
 ὁ Πριούερνος λεπτομερέστερος ὢν τοῦ Ῥηγίνου ἥκιστά τε
 καθαπτόμενος κεφαλῆς. τούτῳ ἐμφερὴς ὁ Φορμιανός, ταχὺ δὲ
 ἀκμάζει καὶ λιπαρώτερός ἐστιν αὐτοῦ. βράδιον δ’ ἀκμάζει ὁ
 Τριφολῖνος, ἐστὶ δὲ τοῦ Συρεντίνου γεωδέστερος. ὁ δὲ
 Στατανὸς τῶν πρώτων ἐστὶν οἴνων, ἐμφερὴς τῷ Φαλερίνῳ, κουφότερος δέ , οὐ πληκτικός. ὁ
 Τιβουρτῖνος λεπτός, εὐδιάπνευστος, ἀκμάζων ἀπὸ ἐτῶν δέκα·
 κρείττων δὲ γίνεται παλαιούμενος. ὁ Λαβικανὸς ἡδὺς καὶ
 λιπαρὸς τῇ γεύσει, μεταξὺ Φαλερίνου καὶ Ἀλβανοῦ· ὃ δὲ
 ἄρχεται τῆς πόσεως ἀπὸ ἐτῶν δέκα. ὁ Γαυρανὸς δὲ καὶ ὀλίγος
 καὶ κάλλιστος, προσέτι τε εὔτονος καὶ παχύς, Πραινεστίνου
 δὲ καὶ Τιβουρτίνου λιπαρώτερος. ὁ Μαρσικὸς δὲ
 πάνυ αὐστηρός, εὐστόμαχος δέ. γίνεται δὲ περὶ τὴν Καμπανίας
 Κύμην ὁ καλούμενος Οὐλβανός, κοῦφος, πότιμος ἀπὸ ἐτῶν
 πέντε. ὁ Ἀγκωνιτανὸς χρηστός, λιπαρός, πο ..... ὁ
 Βυξεντῖνος ἐμφερῶς ἔχει τῷ Ἀλβανῷ τῷ ὀμφακίᾳ· ἐστὶ δὲ
 δυνάμει καὶ εὐστόμαχος. ὁ Οὐελίτερνος δὲ ἡδὺς πινόμενος,
 εὐστόμαχος· ἴδιον δ’ αὐτοῦ τὸ μὴ δοκεῖν ἀπαρέγχυτος εἶναι·
 ἐμφαίνει γὰρ ὡς ἐμμεμιγμένου αὐτῷ ἑτέρου. ὁ Καληνὸς κοῦφος,
 τοῦ Φαλερίνου εὐστομαχώτερος. εὐγενὴς δὲ καὶ ὁ Καίκουβος,
 πληκτικός, εὔτονος· παλαιοῦται δὲ μετὰ ἱκανὰ ἔτη. ὁ
 Φουνδανὸς εὔτονος, πολύτροφος, κεφαλῆς καὶ στομάχου
 ἅπτεται· διὸ οὐ πολὺς ἐν συμποσίοις πίνεται. πάντων δὲ
 τούτων ὁ Σαβῖνος κουφότερος, ἀπὸ ἐτῶν ἑπτὰ ἐπιτήδειος
 πίνεσθαι μέχρι πεντεκαίδεκα. ὁ δὲ Σιγνῖνος μέχρις ἐτῶν ἓξ
 χρήσιμος, παλαιωθεὶς δὲ πολὺ χρησιμώτερος. ὁ Νουμεντανὸς
 ἀκμάζει ταχὺ καὶ ἀπὸ ἐτῶν πέντε πότιμός
 ἐστιν· ἐστὶ δ’ οὔτε λίαν ἡδὺς οὔτε λεπτός. ὁ Σπωλητῖνος
 οἶνος .... καὶ πινόμενος ἡδὺς καὶ τῷ χρώματι χρυσίζει.
 Αἰκουανὸς κατὰ πολλὰ τῷ Συρεντίνῳ παρεμφερής. ὁ Βαρῖνος
 λίαν αὐστηρὸς καὶ ἀεὶ ἑαυτοῦ κρείττων γίνεται. εὐγενὴς καὶ
 ὁ Καυκῖνος καὶ τῷ Φαλερίνῳ ἐμφερής. ὁ Βενεφρανὸς εὐστόμαχος
 καὶ κοῦφος. ὁ ἐν Νεαπόλει Τρεβιλλικὸς εὔκρατος τῇ δυνάμει
 εὐστόμαχος, εὔστομος. ὁ Ἔρβουλος ἐν ἀρχῇ μέν ἐστι μέλας,
 μετ’ οὐ πολλὰ δὲ ἔτη λευκὸς γίνεται· ἐστὶ δὲ λίαν κοῦφος
 καὶ τρυφερός. ὁ Μασσαλιήτης καλός· ὀλίγος δὲ γίνεται,
 παχύς, σαρκώδης. Ταραντῖνος δὲ καὶ οἱ ἀπὸ τοῦ κλίματος
 τούτου πάντες ἁπαλοί, οὐ πλῆξιν, οὐ τόνον ἔχοντες, ἡδεῖς,
 εὐστόμαχοι. ὁ δὲ Μαμερτῖνος ἔξω μὲν τῆς Ἰταλίας γίνεται·
 καὶ γινόμενος ἐν Σικελίᾳ καλεῖται Ἰωτάλινος. ἡδὺς δ’ ἐστί,
 κοῦφος, εὔτονος. 
 ὅτι παρ’ Ἰνδοῖς τιμᾶται δαίμων, ὥς φησι Χάρης ὁ Μιτυληναῖος
 ( fr. 13 M ), ὃς καλεῖται Σοροάδειος·
 ἑρμηνεύεται δὲ Ἑλλάδι φωνῇ οἰνοποιός.

ὅτι Ἀντιφάνης που ὁ χαρίεις τὰ ἐξ ἑκάστης πόλεως ἰδιώματα
 οὕτω καταλέγει ( II 115 K )· 
 
 ἐξ Ἤλιδος μάγειρος, ἐξ Ἄργους λέβης, 
 Φλιάσιος οἶνος, ἐκ Κορίνθου στρώματα, 
 ἰχθῦς Σικυῶνος, Αἰγίου δ’ αὐλητρίδες, 
 τυρὸς Σικελικός, — — — — — — 
 μύρον ἐξ Ἀθηνῶν, ἐγχέλεις Βοιώτιαι. 
 Ἕρμιππος δ’ οὕτως ( I 243 K )· 
 ἕσπετε νῦν μοι, Μοῦσαι Ὀλύμπια δώματ’ ἔχουσαι, 
 ἐξ οὗ ναυκληρεῖ Διόνυσος ἐπ’ οἴνοπα πόντον, 
 ὅσσ’ ἀγάθ’ ἀνθρώποις δεῦρ’ ἤγαγε νηὶ μελαίνῃ. 
 ἐκ μὲν Κυρήνης καυλὸν καὶ δέρμα βόειον· 
 ἐκ δ’ Ἑλλησπόντου σκόμβρους καὶ πάντα ταρίχη· 
 ἐκ δ’ αὖ Θετταλίας χόνδρον καὶ πλευρὰ βόεια· 
 καὶ παρὰ Σιτάλκου ψώραν Λακεδαιμονίοισι· 
 καὶ παρὰ Περδίκκου ψεύδη ναυσὶν πάνυ πολλαῖς. 
 αἱ δὲ Συράκουσαι σῦς καὶ τυρὸν παρέχουσι. 
 καὶ Κερκυραίους ὁ Ποσειδῶν ἐξολέσειε 
 ναυσὶν ἐπὶ γλαφυραῖς, ὁτιὴ δίχα θυμὸν ἔχουσι. 
 ταῦτα μὲν ἐντεῦθεν· ἐκ δ’ Αἰγύπτου τὰ κρεμαστὰ 
 ἱστία καὶ βίβλους· ἀπὸ δ’ αὖ Συρίας λιβανωτόν· 
 ἡ δὲ καλὴ Κρήτη κυπάριττον τοῖσι θεοῖσιν, 
 ἡ Λιβύη δ’ ἐλέφαντα πολὺν παρέχει κατὰ πρᾶσιν· 
 ἡ Ῥόδος ἀσταφίδας τε καὶ ἰσχάδας
 ἡδυονείρους. 
 αὐτὰρ ἀπ’ Εὐβοίας ἀπίους καὶ ἴφια μῆλα· 
 ἀνδράποδ’ ἐκ Φρυγίας, ἀπὸ δ’ Ἀρκαδίας ἐπικούρους. 
 
 αἱ Παγασαὶ δούλους καὶ στιγματίας παρέχουσι. 
 τὰς δὲ Διὸς βαλάνους καὶ ἀμύγδαλα σιγαλόεντα 
 Παφλαγόνες παρέχουσι· τὰ γάρ τ᾽ 
 ἀναθήματα 
 δαιτός· 
 Φοινίκη δ’ αὖ καρπὸν φοίνικος καὶ σεμίδαλιν· 
 Καρχηδὼν δάπιδας καὶ ποικίλα προσκεφάλαια.

Πίνδαρος δ’ ἐν τῇ εἰς Ἱέρωνα Πυθικῇ ᾠδῇ ( fr. 106
 B4 )· 
 ἀπὸ Ταϋγέτοιο μὲν Λάκαιναν 
 ἐπὶ θηρσὶ κύνα τρέχειν πυκινώτατον ἑρπετόν. 
 Σκύριαι δ’ ἐς ἄμελξιν γάλακτος 
 αἶγες ἐξοχώταται· 
 ὅπλα δ’ ἀπ’ Ἄργεος, ἅρμα Θηβαῖον, ἀλλ᾽ 
 ἀπὸ 
 τῆς ἀγλαοκάρπου 
 Σικελίας ὄχημα δαιδάλεον ματεύειν. 
 Κριτίας δὲ οὕτως ( fr. 1 B )· 
 κότταβος ἐκ Σικελῆς ἐστι χθονὸς ἐκπρεπὲς
 ἔργον, 
 ὃν σκοπὸν ἐς λατάγων τόξα καθιστάμεθα. 
 εἶτα δ’ ὄχος Σικελὸς κάλλει δαπάνῃ τε κράτιστος. 
 . . . . . . . . . . . . . . . . 
 Θεσσαλικὸς δὲ θρόνος, γυίων τρυφερωτάτη ἕδρα. 
 εὐναίου δὲ λέχους κάλλος ἔχει 
 
 Μίλητός τε Χίος τ’ ἔναλος πόλις Οἰνοπίωνος. 
 Τυρσηνὴ δὲ κρατεῖ χρυσότυπος φιάλη 
 καὶ πᾶς χαλκὸς ὅτις κοσμεῖ δόμον ἔν τινι χρείᾳ. 
 Φοίνικες δ’ εὗρον γράμματα ἀλεξίλογα. 
 Θήβη δ’ ἁρματόεντα δίφρον συνεπήξατο πρώτη· 
 φορτηγοὺς δ’ ἀκάτους Κᾶρες ἁλὸς ταμίαι. 
 τὸν δὲ τροχὸν γαίας τε καμίνου τ’ ἔκγονον εὗρε, 
 κλεινότατον κέραμον, χρήσιμον οἰκονόμον, 
 ἡ τὸ καλὸν Μαραθῶνι καταστήσασα τρόπαιον. 
 καὶ ἐπαινεῖται ὄντως ὁ Ἀττικὸς κέραμος. Εὔβουλος
 δέ φησι ( II 211 K ) ‘Κνίδια κεράμια, Σικελικὰ
 βατάνια, Μεγαρικὰ πιθάκνια.’ Ἀντιφάνης δέ ( II 171
 K )· 
 καὶ νᾶπυ Κύπριον καὶ σκαμωνίας ὀπὸν 
 καὶ κάρδαμον Μιλήσιον καὶ 
 κρόμμυον 
 Σαμοθρᾴκιον καὶ καυλὸν ἐκ Καρχηδόνος 
 καὶ σίλφιον θύμον τε τῶν Ὑμηττίων 
 ὀρίγανόν τε Τενέδιον.

ὅτι ὁ Περσῶν βασιλεὺς τὸν Χαλυβώνιον μόνον οἶνον ἔπινεν· ὅν
 φησι Ποσειδώνιος ( FHG III 276 ) κἀν Δαμασκῷ τῆς
 Συρίας γίνεσθαι, Περσῶν αὐτόθι καταφυτευσάντων τὰς
 ἀμπέλους. ἐν δὲ Ἴσσῃ τῇ κατὰ τὸν Ἀδρίαν νήσῳ Ἀγαθαρχίδης
 φησὶν ( FHG III 194 ) οἶνον γίνεσθαι ὃν πᾶσι
 συγκρινόμενον καλλίω εὑρίσκεσθαι. Χίου δὲ οἴνου καὶ Θασίου
 μέμνηται Ἐπίλυκος ( I 804 K )· ‘Χῖος καὶ Θάσιος
 ἠθημένος.’ καὶ Ἀντίδοτος δέ ( II 411 K )· 
 
 Θάσιον ἔγχει . . . . 
 ὁ γὰρ λαβών μου καταφάγῃ τὴν καρδίαν, 
 ὅταν πίω τοῦδ᾽, εὐθὺς ὑγιὴς γίνεται· 
 Ἀσκληπιὸς κατέβρεξε . . . . 
 οἶνος Λέσβιος, 
 ὃν αὐτὸς ἐποίησεν ὁ Μάρων, μοι δοκῶ, 
 φησὶ Κλέαρχος ( IV 564 M ). 
 Λεσβίου ... πώματος 
 οὐκ ἔστιν ἄλλος οἶνος ἡδίων πιεῖν, 
 φησὶν Ἄλεξις ( II 398 K ). 
 Θασίοις καὶ Λεσβίοις οἰναρίοις 
 τῆς ἡμέρας τὸ λοιπὸν ὑποβρέχει μέρος 
 καὶ νωγαλίζει. 
 ὁ αὐτός ( ibid. )· 
 ἡδὺς ὁ Βρόμιος τὴν ἀτέλειαν Λεσβίου 
 ποιῶν τὸν οἶνον εἰσάγουσιν ἐνθάδε· 
 ὃς ἂν εἰς ἑτέραν ληφθῇ δ’ ἀποστέλλων πόλιν 
 κἂν κύαθον, ἱερὰν ἐγγράφων τὴν οὐσίαν. 
 Ἔφιππος ( II 264 K )· 
 φιλῶ γε πράμνιον οἶνον Λέσβιον .... 
 πολλὴ δὲ Λεσβία σταγὼν ἐκπίνεται 
 ἄγαν. 
 Ἀντιφάνης ( II 117 K )· 
 ἔστιν ὄψον χρηστόν, ἐπαγωγὸν πάνυ 
 
 οἶνός τε Θάσιος καὶ μύρον καὶ στέμματα. 
 ἐν πλησμονῇ γὰρ Κύπρις, ἐν δὲ τοῖς κακῶς 
 πράσσουσιν οὐκ ἔνεστιν Ἀφροδίτη βροτοῖς. 
 Εὔβουλος ( II 209 K )· 
 Θάσιον ἢ Χῖον λαβὼν 
 ἢ Λέσβιον γέροντα νεκταροσταγῆ. 
 μέμνηται δὲ οὗτος καὶ ψιθίου οἴνου ( ib.
 212 )· 
 οἶνον γάρ με ψίθιον γεύσας 
 ἡδὺν ἄκρατον, διψῶντα λαβὼν 
 ὄξει παίει πρὸς τὰ στήθη. 
 καὶ Ἀναξανδρίδης ( II 163 K )· ‘χοῦς
 κεκραμένος | ψιθίου.’

ὅτι Ἀριστοφάνους τὰς δευτέρας Θεσμοφοριαζούσας Δημήτριος ὁ
 Τροιζήνιος Θεσμοφοριασάσας ἐπιγράφει. ἐν ταύτῃ ὁ κωμικὸς
 μέμνηται Πεπαρηθίου οἴνου ( I 473 K )· 
 οἶνον δὲ πίνειν οὐκ ἐάσω πράμνιον, 
 οὐ Χῖον, οὐχὶ Θάσιον, οὐ Πεπαρήθιον, 
 οὐδ’ ἄλλον ὅστις ἐπεγερεῖ τὸν ἔμβολον. 
 Εὔβουλος ( II 210 K )· 
 ὁ Λευκάδιος πάρεστι καὶ μελίττιος 
 οἰνίσκος οὕτω πότιμος. 
 Ἀρχεστράτου τοῦ δειπνολόγου ( fr. 59
 Ri )· 
 εἶθ’ ὁπόταν πλήρωμα Διὸς σωτῆρος ἕλησθε, 
 ἤδη χρὴ γεραόν, πολιὸν σφόδρα κρᾶτα φοροῦντα 
 οἶνον, ὑγρὰν χαίταν λευκῷ πεπυκασμένον ἄνθει 
 πίνειν, ἐκ Λέσβου περικύμονος ἐκγεγαῶτα. 
 
 τόν τ’ ἀπὸ Φοινίκης ἱερᾶς τὸν Βύβλινον αἰνῶ· 
 οὐ μέντοι κείνῳ γε παρεξισῶ αὐτόν. ἐὰν γὰρ 
 ἐξαίφνης αὐτοῦ γεύσῃ μὴ πρόσθεν ἐθισθείς, 
 εὐώδης μέν σοι δόξει τοῦ Λεσβίου εἶναι 
 μᾶλλον· ἔχει γὰρ τοῦτο χρόνου διὰ μῆκος ἄπλατον· 
 πινόμενος δ’ ἥσσων πολλῷ. κεῖνος δὲ δοκήσει 
 οὐκ οἴνῳ σοι ἔχειν ὅμοιον γέρας, ἀμβροσίᾳ δέ. 
 εἰ δέ τινες σκώπτουσιν ἀλαζονοχαυνοφλύαροι, 
 ὡς ἅδιστος ἔφυ πάντων Φοινίκιος οἶνος, 
 οὐ προσέχω τὸν νοῦν αὐτοῖς . . . . 
 ἐστὶ δὲ καὶ Θάσιος πίνειν γενναῖος, ἐὰν ᾖ 
 πολλαῖς πρεσβεύων ἐτέων περικαλλέσιν
 ὥραις. 
 οἶδα δὲ κἀξ ἄλλων πόλεων βοτρυοσταγῆ ἔρνη 
 εἰπεῖν αἰνῆσαί τε καὶ οὔ με λέληθ’ ὀνομῆναι· 
 ἀλλ’ οὐθὲν τἄλλ’ ἐστὶν ἁπλῶς πρὸς Λέσβιον οἶνον. 
 ἀλλά τινες χαίρουσιν ἐπαινοῦντες τὰ παρ’ αὑτοῖς.

φοινικίνου δὲ οἴνου μέμνηται καὶ Ἔφιππος ( II 263
 K )· 
 κάρυα, ῥοίας, φοίνικας, ἕτερα νώγαλα, 
 σταμνάριά τ’ οἴνου μικρὰ τοῦ
 φοινικίνου. 
 καὶ πάλιν ( p. 255, 8 )· 
 φοινικίνου βῖκός τις ὑπανεῴγνυτο. 
 μνημονεύει αὐτοῦ καὶ Ξενοφῶν Ἀναβάσει ( II 3,
 14 ). Μενδαίου δὲ Κρατῖνος ( I 69 K )·
 
 
 νῦν δ’ ἂν ἴδῃ Μενδαῖον ἡβῶντ’ ἀρτίως 
 οἰνίσκον, ἕπεται κἀκολουθεῖ καὶ λέγει· 
 ‘οἴμ’ ὡς ἁπαλὸς καὶ λευκός· ἆρ’ οἴσει τρία;’ 
 Ἕρμιππος δέ που ποιεῖ τὸν Διόνυσον πλειόνων
 μεμνημένον ( I 249 K )· 
 Μενδαίῳ ... μὲν καὶ ἐνουροῦσιν θεοὶ αὐτοὶ 
 στρώμασιν ἐν μαλακοῖς. Μάγνητα δὲ μειλιχόδωρον 
 καὶ Θάσιον, τῷ δὴ μήλων ἐπιδέδρομεν ὀδμή, 
 τοῦτον ἐγὼ κρίνω πολὺ πάντων εἶναι ἄριστον 
 τῶν ἄλλων οἴνων μετ’ ἀμύμονα Χῖον ἄλυπον. 
 ἔστι δέ τις οἶνος, τὸν δὴ σαπρίαν καλέουσι, 
 οὗ καὶ ἀπὸ στόματος στάμνων ὑπανοιγομενάων 
 ὄζει ἴων, ὄζει δὲ ῥόδων, ὄζει δ’ ὑακίνθου· 
 ὀσμὴ θεσπεσία κατὰ πᾶν δ’ ἔχει ὑψερεφὲς δῶ, 
 ἀμβροσία καὶ νέκταρ ὁμοῦ. τοῦτ’ ἐστὶ τὸ νέκταρ, 
 τούτου χρὴ παρέχειν πίνειν ἐν δαιτὶ θαλείῃ 
 τοῖσιν ἐμοῖσι φίλοις, τοῖς δ’ ἐχθροῖς ἐκ
 Πεπαρήθου· 
 φησὶ δὲ Φαινίας ὁ Ἐρέσιος ( FHG II
 301 ) Μενδαίους τοὺς βότρυς ἐπὶ τῇ ἀμπέλῳ ῥαίνειν τῷ
 ἐλατηρίῳ· διὸ γίνεσθαι τὸν οἶνον μαλακόν.

ὅτι Θεμιστοκλῆς ὑπὸ βασιλέως ἔλαβε δωρεὰν τὴν Λάμψακον εἰς
 οἶνον, Μαγνησίαν δ’ εἰς ἄρτον, Μυοῦντα δ’ εἰς ὄψον,
 Περκώτην δὲ καὶ τὴν Παλαίσκηψιν εἰς στρωμνὴν καὶ ἱματισμόν.
 ἐκέλευσε δὲ τούτῳ στολὴν φορεῖν βαρβαρικήν, ὡς καὶ
 Δημαράτῳ, δοὺς τὰ πρότερον ὑπάρχοντα καὶ
 εἰσ στολὴν Γάμβρειον προσθεὶς ἐφ’ ᾧ τε μηκέτι
 Ἑλληνικὸν ἱμάτιον περιβάληται. καὶ Κῦρος δὲ ὁ μέγας Πυθάρχῳ
 τῷ Κυζικηνῷ φίλῳ ὄντι ἐχαρίσατο ἑπτὰ πόλεις, ὥς φησιν ὁ
 Βαβυλώνιος Ἀγαθοκλῆς ( FHG IV 289 ), Πήδασον,
 Ὀλύμπιον, Ἀκαμάντιον, Τίον , Σκῆπτρα, Ἀρτύψον,
 Τορτύρην. ‘ὃ δ’ εἰς ὕβριν, φησί, καὶ ἄνοιαν προελθὼν
 τυραννεῖν ἐπεχείρησε τῆς πατρίδος στρατιὰν συναγαγών. καὶ
 οἱ Κυζικηνοὶ ἐξορμήσαντες ἐπ’ αὐτὸν ἐβοηδρόμουν, πρόκροσσοι
 φερόμενοι ἐπὶ τὸν κίνδυνον.’ — τιμᾶται δὲ παρὰ Λαμψακηνοῖς
 ὁ Πρίηπος ὁ αὐτὸς ὢν τῷ Διονύσῳ, ἐξ ἐπιθέτου καλούμενος
 οὕτως, ὡς Θρίαμβος καὶ Διθύραμβος. 
 ὅτι Μιτυληναῖοι τὸν παρ’ αὑτοῖς γλυκὺν οἶνον πρόδρομον
 καλοῦσι, ἄλλοι δὲ πρότροπον ἢ πρόδρομον .

θαυμάζεται δὲ καὶ ὁ Ἰκάριος οἶνος, ὡς Ἄμφος ( II 248
 K )· 
 ἐν Θουρίοις τοὔλαιον, ἐν Γέλᾳ φακοί, 
 Ἰκάριος οἶνος, ἰσχάδες Κιμώλιαι. 
 γίνεται δὲ ἐν Ἰκάρῳ, φησὶν Ἐπαρχίδης ( FHG IV
 404 ), ὁ πράμνιος. ἐστὶ δὲ οὗτος γένος τι οἴνου.
 καί ἐστιν οὗτος οὔτε γλυκὺς οὔτε παχύς, ἀλλ’ αὐστηρὸς καὶ
 σκληρὸς καὶ δύναμιν ἔχων διαφέρουσαν· οἵῳ Ἀριστοφάνης οὐχ
 ἥδεσθαι Ἀθηναίους φησί ( fr. 579 K ) λέγων τὸν
 Ἀθηναίων δῆμον οὔτε ποιηταῖς ἥδεσθαι σκληροῖς καὶ ἀστεμφέσιν οὔτε πραμνίοις
 σκληροῖσιν οἴνοις συνάγουσι τὰς ὀφρῦς τε καὶ
 τὴν κοιλίαν, ἀλλ’ ἀνθοσμίᾳ καὶ πέπονι νεκταροσταγεῖ. εἶναι
 γὰρ ἐν Ἰκάρῳ φησὶ Σῆμος ( FHG IV 493 ) Πράμνιον
 πέτραν καὶ παρ’ αὐτῇ ὄρος μέγα, ἀφ’ οὗ τὸν Πράμνιον οἶνον,
 ὃν καὶ φαρμακίτην τινὰς καλεῖν. ἐκαλεῖτο δὲ ἡ Ἴκαρος
 πρότερον Ἰχθυόεσσα διὰ τὸ ἐν αὐτῇ τῶν ἰχθύων πλῆθος, ὡς καὶ
 Ἐχινάδες ἀπὸ τῶν ἐχίνων καὶ Σηπιὰς ἄκρα ἀπὸ τῶν περὶ αὐτὴν
 σηπιῶν καὶ Λαγοῦσσαι νῆσοι ἀπὸ τῶν ἐν αὐταῖς λαγωῶν καὶ
 ἕτεραι Φυκοῦσσαι καὶ Λοπαδοῦσσαι ἀπὸ τῶν παραπλησίων.
 προσαγορεύεται δέ, φησὶν Ἐπαρχίδης ( l. s ), ἡ
 ἄμπελος ἡ τὸν Ἰκάριον πράμνιον φέρουσα ὑπὸ τῶν ξένων μὲν
 ἱερά, ὑπὸ δὲ τῶν Οἰνοαίων Διονυσιάς. Οἰνόη δὲ πόλις ἐν τῇ
 νήσῳ ἐστί. Δίδυμος δὲ ( p. 77 Schm ) πράμνιόν
 φησιν οἶνον ἀπὸ πραμνίας ἀμπέλου οὕτω καλουμένης, οἳ δὲ
 ἰδίως τὸν μέλανα, ἔνιοι δὲ ἐν τῷ καθόλου τὸν πρὸς παραμονὴν
 ἐπιτήδειον οἱονεὶ παραμόνιον ὄντα· οἳ δὲ τὸν πραύνοντα τὸ
 μένος, ἐπεὶ οἱ πιόντες προσηνεῖς.

ἐπαινεῖ Ἄμφις καὶ τὸν ἐξ Ἀκάνθου πόλεως οἶνον λέγων
 ( II 247 K )· ποδαπὸς εἶ; φράσον. 
 Β. Ἀκάνθιος. Α. εἶτα πρὸς θεῶν 
 οἴνου πολίτης ὢν κρατίστου στρυφνὸς εἶ 
 καὶ τοὔνομ’ αὐτὸ τῆς πατρίδος ἐν τοῖς τρόποις 
 ἔχεις, τὰ δ’ ἤδη τῶν πολιτῶν οὐκ ἔχεις; 
 
 Κορινθίου οἴνου Ἄλεξις μνημονεύει ὡς σκληροῦ
 ( II 401 K )· 
 οἶνος ξενικὸς παρῆν· ὁ γὰρ Κορίνθιος 
 βασανισμός ἐστι. 
 καὶ Εὐβοικοῦ δέ ( p. 403 )· ‘πολὺν πιὼν
 Εὐβοικὸν οἶνον.’ Ἀρχίλοχος τὸν Νάξιον τῷ νέκταρι παραβάλλει
 ( fr. 151 B4 )· ὃς καί πού φησιν ( fr.
 2 )· 
 ἐν δορὶ μέν μοι μᾶζα μεμαγμένη, ἐν δορὶ δ᾽
 οἶνος 
 Ἰσμαρικός· πίνω δ’ ἐν δορὶ κεκλιμένος. 
 Στράττις δὲ τὸν Σκιάθιον ἐπαινεῖ ( I 729
 K )· 
 οἶνος κοχύζει τοῖς ὁδοιπόροις πιεῖν 
 μέλας Σκιάθιος, ἴσον ἴσῳ κεκραμένος. 
 Ἀχαιὸς δὲ τὸν Βίβλινον ( p. 586 N )·
 ‘ἐδεξιοῦτο Βιβλίνου μέθης ἐκπώματι.’ ἐκαλεῖτο δ’ οὕτως ἀπό
 τινος χωρίου οὕτω προσαγορευομένου. φησὶ δὲ Φιλύλλιος
 ( I 787 K ) ὅτι 
 παρέξω Λέσβιον, Χῖον σαπρόν, 
 Θάσιον, Βίβλινον, Μενδαῖον, ὥστε μηδένα
 κραιπαλᾶν. 
 Ἐπίχαρμος δὲ ἀπό τινων ὀρῶν Βιβλίνων φησὶν αὐτὸν
 ὠνομάσθαι. Ἀρμενίδας δὲ τῆς Θρᾴκης φησὶν εἶναι χώραν τὴν
 Βιβλίαν, ἣν Ἀντισάρην καὶ Οἰσύμην προσαγορευθῆναι. ἐπιεικῶς
 δὲ ἡ Θρᾴκη ἐθαυμάζετο ὡς ἡδύοινος, καὶ συνόλως τὰ ἀπὸ
 πλησίον αὐτῆς χωρία· 
 
 νῆες δ’ ἐκ Λήμνοιο παρέστασαν οἶνον ἄγουσαι ( H
 467 ). 
 Ἵππυς δ’ ὁ Ῥηγῖνος τὴν εἰλεὸν καλουμένην ἄμπελον
 βιβλίαν φησὶ καλεῖσθαι, ἣν Πόλλιν τὸν Ἀργεῖον, ὃς
 ἐβασίλευσε Συρακουσίων, πρῶτον εἰς Συρακούσας κομίσαι ἐξ
 Ἰταλίας. εἴη ἂν οὖν ὁ παρὰ Σικελιώταις γλυκὺς καλούμενος
 Πόλλιος ὁ Βίβλινος οἶνος. 
 χρησμός. ἐν τῷ χρησμῷ, φησίν, ὁ θεὸς ηὐτομάτισε· 
 πῖν’ οἶνον τρυγίαν, ἐπεὶ οὐκ Ἀνθηδόνα ναίεις 
 οὐδ’ ἱερὰν Ὑπέραν, ὅθι γ’ ἄτρυγον οἶνον ἔπινες. 
 ὠνομάζετο δὲ παρὰ Τροιζηνίοις, ὥς φησιν
 Ἀριστοτέλης ἐν τῇ αὐτῶν πολιτείᾳ ( fr. 546 R ),
 ἄμπελος Ἀνθηδονιὰς καὶ Ὑπερειὰς ἀπὸ Ἄνθου τινὸς καὶ Ὑπέρου,
 ὡς καὶ Ἀλθηφιὰς ἀπὸ Ἀλθηφίου τινός, ἑνὸς τῶν Ἀλφειοῦ
 ἀπογόνων.

Ἀλκμὰν δέ που ‘ἄπυρον οἶνον καὶ ἄνθεος ὄσδοντά’ φησι
 ( fr. 117 B4 ) τὸν ἐκ Πέντε λόφων, ὅς ἐστι
 τόπος Σπάρτης ἀπέχων στάδια ἑπτά· καὶ τὸν ἐκ Δενθιάδων,
 ἐρύματός τινος, καὶ τὸν ἐξ Οἰνοῦντος καὶ τὸν ἐξ Ὀνόγλων καὶ
 Σταθμῶν. χωρία δὲ ταῦτα τὰ καὶ πλησίον Πιτάνης. φησὶν οὖν
 ‘οἶνον δ’ Οἰνουντιάδαν ἢ Δένθιν ἢ Καρύστιον ἢ Ὄνογλιν ἢ
 Σταθμίταν.’ καὶ τὸν ἐκ Καρύστου, ὅς ἐστι πλησίον Ἀρκαδίας.
 ἄπυρον δὲ εἶπε τὸν οὐχ ἡψημένον· ἐχρῶντο
 γὰρ ἑφθοῖς οἴνοις. Πολύβιος δὲ ( 34, 11, 1 )
 διάφορον οἶνον ἐν Καπύῃ φησὶ γίνεσθαι τὸν ἀναδενδρίτην
 καλούμενον, ᾧ μηδένα συγκρίνεσθαι. Ἀλκίφρων δ’ ὁ Μαιάνδριος
 περὶ τὴν Ἐφεσίαν φησὶν εἶναι ὀρείαν κώμην τὴν πρότερον μὲν
 καλουμένην Λητοῦς, νῦν δὲ Λατώρειαν ἀπὸ Λατωρείας Ἀμαζόνος·
 ἐν ᾗ γίνεσθαι τὸν πράμνιον οἶνον. Τιμαχίδας δὲ ὁ Ῥόδιος
 ὑπόχυτόν τινα οἶνον ἐν Ῥόδῳ καλεῖ παραπλήσιον τῷ γλεύκει.
 καὶ γλύξις δ’ οἶνος καλεῖται ὁ τὸ ἕψημα ἔχων. Πολύζηλος δὲ
 ( I 790 K ) αὐτίτην καλεῖ οἶνον. Πλάτων δ’ ὁ
 κωμικὸς ( I 664 K ) καπνίαν· κάλλιστος δ’ οὗτος
 γίνεται ἐν Βενεβέντῳ πόλει Ἰταλίας. ἀμφίας δ’ οἶνος ὁ
 φαῦλος καλεῖται παρὰ Σωσικράτει. ἐχρῶντο δ’ οἱ ἀρχαῖοι καὶ
 πόματί τινι ἐξ ἀρωμάτων κατασκευαζομένῳ, ὃ ἐκάλουν τρίμμα.
 Θεόφραστος δὲ ἐν τῇ περὶ φυτῶν ἱστορίᾳ φησὶν ( 9, 18,
 10 ) ἐν Ἡραίᾳ τῆς Ἀρκαδίας γίνεσθαι οἶνον ὃς τοὺς
 μὲν ἄνδρας πινόμενος ἐξίστησι, τὰς δὲ γυναῖκας τεκνούσσας
 ποιεῖ. περὶ δὲ Κερυνίαν τῆς Ἀχαίας ἀμπέλου τι γένος εἶναι,
 ἀφ’ ἧς τὸν οἶνον ἐξαμβλοῦν ποιεῖν τὰς γυναῖκας τὰς
 ἐγκύμονας· κἂν τῶν βοτρύων δέ, φησί, φάγωσιν, ἐξαμβλοῦσιν.
 ὁ δὲ Τροιζήνιος οἶνος ἀγόνους, φησί,
 ποιεῖ τοὺς πίνοντας. ἐν Θάσῳ δὲ λέγει ὡς αὐτοὶ ποιοῦσιν
 οἶνόν τινα ὑπνωτικὸν καὶ ἕτερον ἀγρυπνεῖν ποιοῦντα τοὺς
 πίνοντας.

περὶ δὲ τῆς τοῦ ἀνθοσμίου οἴνου σκευασίας Φαινίας ὁ Ἐρέσιός
 φησι τάδε ( FHG II 301 )· ‘γλεύκει παραχεῖται
 παρὰ χοῦς πεντήκοντα εἷς θαλάσσης καὶ γίνεται ἀνθοσμίας.’
 καὶ πάλιν· ‘ἀνθοσμίας γίνεται ἐκ νέων ἀμπέλων ἰσχυρότερος ἢ
 ἐκ παλαιῶν.’ ἑξῆς τέ φησι· ‘τὰς ὀμφακώδεις συμπατήσαντες
 ἀπέθεντο καὶ ἀνθοσμίας ἐγένετο.’ Θεόφραστος δ’ ἐν Θάσῳ φησὶ
 ( de odor. 51 ) τὸν ἐν τῷ πρυτανείῳ διδόμενον
 θαυμαστὸν εἶναι τὴν ἡδονήν· ἠρτυμένος γάρ ἐστιν.
 ‘ἐμβάλλουσι γὰρ εἰς τὸ κεράμιον σταῖς μέλιτι φυράσαντες,
 ὥστε τὴν ὀσμὴν ἀπ’ αὐτοῦ, τὴν δὲ γλυκύτητα ἀπὸ τοῦ σταιτὸς
 λαμβάνειν τὸν οἶνον.’ καὶ ἑξῆς δέ φησιν· ‘ἐάν τις κεράσῃ
 σκληρὸν καὶ εὔοσμον μαλακῷ καὶ ἀόσμῳ, καθάπερ τὸν
 Ἡρακλεώτην καὶ τὸν Ἐρυθραῖον, τοῦ μὲν τὴν μαλακότητα, τοῦ
 δὲ τὴν εὐοσμίαν παρεχομένου.’ 
 μυρίνης δὲ οἶνος κεῖται παρὰ Ποσειδίππῳ ( IV 526
 M )· 
 διψηρὸς ἄτοπος ὁ μυρίνης ὁ τίμιος. 
 καὶ Ἑρμῆς δ’ εἶδος πόσεως παρὰ Στράττιδι ( I
 717, 22K ) 
 Χαιρέας δὲ ἐν Βαβυλῶνι οἶνόν φησι γίνεσθαι 
 τὸν καλούμενον νέκταρ. 
 ἦν ἄρ’ ἔπος τόδ’ ἀληθές, ὅ τ’ οὐ μόνον ὕδατος αἶσαν,
 
 
 ἀλλά τι καὶ χλεύης οἶνος ἔχειν ἐθέλει. — 
 οὐδὲν ἀπόβλητον Διονύσιον, οὐδὲ γίγαρτον, 
 ὁ Κεῖός φησι ποιητής ( fr. 88 B4 ).

τῶν οἴνων ὃ μὲν λευκός, ὃ δὲ κιρρός, ὃ δὲ μέλας. καὶ ὁ μὲν
 λευκὸς λεπτότατος τῇ φύσει, οὐρητικός, θερμὸς πεπτικός τε
 ὢν τὴν κεφαλὴν ποιεῖ διάπυρον· ἀνωφερὴς γὰρ ὁ οἶνος. ὁ δὲ
 μέλας, ὁ μὴ γλυκάζων, τροφιμώτατος, στυπτικός· ὁ δὲ
 γλυκάζων καὶ τῶν λευκῶν καὶ τῶν κιρρῶν τροφιμώτατος.
 λεαίνει γὰρ κατὰ τὴν πάροδον καὶ παχύνων τὰ ὑγρὰ μᾶλλον
 κεφαλὴν ἧττον παρενοχλεῖ. ὄντως γὰρ ἡ τοῦ γλυκέος οἴνου
 φύσις ἐγχρονίζει περὶ τὰ ὑποχόνδρια καὶ πτυέλου ἐστὶν
 ἀναγωγός, ὡς Διοκλῆς καὶ Πραξαγόρας ἱστοροῦσι. Μνησίθεος δ᾽
 ὁ Ἀθηναῖός φησιν· ‘ὁ μέλας οἶνός ἐστι θρεπτικώτατος, ὁ δὲ
 λευκὸς οὐρητικώτατος καὶ λεπτότατος, ὁ δὲ κιρρὸς ξηρὸς καὶ
 τῶν σιτίων πεπτικώτερος.’ οἱ δ’ ἐπιμελέστερον
 τεθαλαττωμένοι οἶνοι ἀκραίπαλοί τέ εἰσι καὶ κοιλίας λύουσιν
 ἐπιδάκνουσί τε τὸν στόμαχον ἐμφυσήσεις τε ἐνεργάζονται καὶ
 συγκατεργάζονται τὴν τροφήν. τοιοῦτος δ’ ἐστὶν ὅ τε Μύνδιος
 καὶ ὁ ἀπὸ Ἁλικαρνασσοῦ. ὁ γοῦν κυνικὸς Μένιππος ἁλμοπότιν
 τὴν Μύνδον φησίν. ἱκανῶς δὲ καὶ ὁ Κῷος τεθαλάττωται. καὶ ὁ
 Ῥόδιος δὲ ἐλάττονος μὲν κεκοινώνηκε θαλάσσης, ὁ δὲ πολὺς
 αὐτοῦ ἀχρεῖός ἐστιν. ὁ δὲ νησιώτης εἴς τε τοὺς πότους ἐστὶν
 εὖ πεφυκὼς καὶ πρὸς τὴν καθημερινὴν χρῆσιν οὐκ ἀνοίκειος. ὁ
 δὲ Κνίδιος αἵματος γεννητικός, τρόφιμος,
 κοιλίαν εὔλυτον κατασκευάζων· πλείων δὲ πινόμενος ἐκλύει
 τὸν στόμαχον. ὁ δὲ Λέσβιος στῦψιν μικροτέραν ἔχει καὶ
 μᾶλλον οὐρεῖται. χαριέστατος δ’ ἐστὶν ὁ Χῖος καὶ τοῦ Χίου ὁ
 καλούμενος Ἀριούσιος. διαφοραὶ δὲ αὐτοῦ εἰσι τρεῖς· ὃ μὲν
 γὰρ αὐστηρός ἐστιν, ὃ δὲ γλυκάζων, ὃ δὲ μέσος τούτων τῇ
 γεύσει αὐτόκρατος καλεῖται. ὁ μὲν οὖν αὐστηρὸς εὔστομός
 ἐστι καὶ τρόφιμος καὶ μᾶλλον οὐρεῖται, ὁ δὲ γλυκάζων
 τρόφιμος, πλήσμιος, κοιλίας μαλακτικός, ὁ δ’ αὐτόκρατος τῇ
 χρείᾳ μέσος ἐστί. κοινῶς δ’ ὁ Χῖος πεπτικός, τρόφιμος,
 αἵματος χρηστοῦ γεννητικός, προσηνέστατος, πλήσμιος διὰ τὸ
 παχὺς εἶναι τῇ δυνάμει. 
 τῶν δ’ οἴνων χαριέστατος ὁ κατὰ τὴν Ἰταλίαν Ἀλβανὸς καὶ ὁ
 Φαλερνίτης. ὁ δὲ τούτων πεπαλαιωμένος καὶ κεχρονικὼς
 φαρμακώδης ὢν καροῖ λίαν ταχέως. ὁ δὲ Ἀδριανὸς καλούμενος
 εὔπνους, εὐανάδοτος, ἄλυπος τὸ σύνολον. οἰνοποιητέον δὲ
 αὐτοὺς πρό τινος χρόνου καὶ εἰς ἀναπεπταμένον τόπον θετέον
 εἰς τὸ διαπνεῦσαι τὸ παχὺ τῆς δυνάμεως αὐτῶν. χαριέστατος
 δ’ οἶνος εἰς παλαίωσιν ὁ Κερκυραῖος. ὁ δὲ Ζακύνθιος καὶ ὁ
 Λευκάδιος διὰ τὸ γύψον λαβεῖν καὶ κεφαλὴν ἀδικοῦσιν. ὁ δ᾽
 ἀπὸ Κιλικίας Ἀβάτης καλούμενος κοιλίας μόνον ἐστὶ
 μαλακτικός. Κῴῳ δὲ καὶ Μυνδίῳ καὶ Ἁλικαρνασσίῳ καὶ παντὶ τῷ
 ἱκανῶς τεθαλαττωμένῳ συνᾴδει τὰ σκληρὰ τῶν ὑδάτων οἷον κρηναῖα καὶ ὄμβρια, ἐὰν ᾖ διυλισμένα καὶ
 πλείονα χρόνον καθεσταμένα. χρήσιμοι δ’ εἰσὶν οὗτοι Ἀθήνησι
 καὶ Σικυῶνι· ἐν ταύταις γὰρ σκληρὰ τὰ ὕδατα. τοῖς δ᾽
 ἀθαλάσσοις τῶν οἴνων καὶ τοῖς παρέχουσιν ἱκανωτέραν στύψιν,
 ἔτι δὲ τῷ Χίῳ καὶ Λεσβίῳ τὰ ἀποιότατα τῶν ὑδάτων
 εὐθετεῖ.

ὦ γλῶσσα, σιγήσασα τὸν πολὺν χρόνον, 
 πῶς δῆτα τλήσῃ πρᾶγμ’ ὑπεξελθεῖν τόδε; 
 ἦ τῆς ἀνάγκης οὐδὲν ἐμβριθέστερον, 
 ὑφ’ ἧς τὸ κρυφθὲν ἐκφανεῖς ἀνακτόρων, 
 φησὶ Σοφοκλῆς ( fr. 686 N ). 
 αὐτὸς ἐμαυτοῦ Ἰόλεώς τε καὶ Ἀλκείδης γενήσομαι. 
 ὅτι ὁ Μαρεώτης οἶνος ὁ Ἀλεξανδρεωτικὸς τὴν μὲν 
 προσηγορίαν ἔχει ἀπὸ τῆς ἐν Ἀλεξανδρείᾳ λίμνης
 Μαρείας καὶ τῆς παρ’ αὐτὴν πόλεως ὁμωνύμου, ἣ πρότερον μὲν
 ἦν μεγίστη, νῦν δὲ κώμης περιείληφε μέγεθος, τὴν
 προσηγορίαν λαβοῦσα ἀπὸ Μάρωνος ἑνὸς τῶν μετὰ Διονύσου τὰς
 στρατείας πεποιημένων. πολλὴ δὲ ἡ περὶ τὴν γῆν ταύτην
 ἄμπελος, ἧς καὶ ἡ σταφυλὴ πάνυ βρωθῆναι εὔστομος καὶ ὁ
 γινόμενος οἶνος κάλλιστος· λευκός τε γὰρ καὶ ἡδύς, εὔπνους,
 εὐανάδοτος, λεπτός, κεφαλῆς οὐ καθικνούμενος, διουρητικός.
 τούτου δὲ καλλίων ὁ Ταινιωτικὸς καλούμενος. ταινία δ’ ἐστὶν
 ἐπιμήκης περὶ τοὺς αὐτοὺς τόπους, ἀφ’ ἧς οἱ γινόμενοι οἶνοί
 εἰσι μὲν ἠρέμα ὑπόχλωροι, ἐμφαίνοντές τι
 ἐν αὑτοῖς λιπαρόν, ὃ κατὰ τὴν τοῦ ὕδατος κρᾶσιν ἀναλύεται
 κατὰ βραχύ, ὡς καὶ τὸ μέλι τὸ Ἀττικὸν ἀνακιρνάμενον. οὗτος
 ὁ Ταινιωτικὸς πρὸς τῷ ἡδὺς εἶναι ἔχει τι καὶ ἀρωματῶδες
 ἠρέμα ἐπιστῦφον. ἡ δὲ περὶ τὸν Νεῖλον ἄμπελος πλείστη μὲν
 αὐτή, ὅσος καὶ ὁ ποταμός. καὶ πολλαὶ τῶν οἴνων αἱ ἰδιότητες
 κατά τε τὰ χρώματα καὶ τὴν προσφοράν. τούτους δ’ ὑπερβάλλει
 ὁ κατὰ Ἄντυλλαν πόλιν οὐ μακρὰν οὖσαν Ἀλεξανδρείας, ἧς τοὺς
 φόρους οἱ τότε βασιλεῖς Αἰγύπτιοί τε καὶ Πέρσαι ταῖς
 γαμεταῖς ἐδίδοσαν εἰς ζώνας. ὁ δὲ κατὰ τὴν Θηβαίδα καὶ
 μάλιστα ὁ κατὰ τὴν Κόπτον πόλιν οὕτως ἐστὶ λεπτὸς καὶ
 εὐανάδοτος καὶ ταχέως πεπτικὸς ὡς καὶ τοῖς πυρεταίνουσι
 διδόμενος μὴ βλάπτειν. 
 σαυτὴν ἐπαινεῖς ὥσπερ Ἀστυδάμας, γύναι ( Philem. fr.
 190 K ). ἦν δὲ τραγικὸς ποιητὴς ὁ Ἀστυδάμας.

ὅτι ὁ Θεόπομπος ὁ Χῖος τὴν ἄμπελον ἱστορεῖ
 ( FHG I 328 ) εὑρεθῆναι ἐν Ὀλυμπίᾳ παρὰ τὸν
 Ἀλφειόν· καὶ ὅτι τῆς Ἠλείας τόπος ἐστὶν ἀπέχων ὀκτὼ στάδια,
 ἐν ᾧ οἱ ἐγχώριοι κατακλείοντες τοῖς Διονυσίοις χαλκοῦς
 λέβητας τρεῖς κενοὺς παρόντων τῶν ἐπιδημούντων
 ἀποσφραγίζονται καὶ ὕστερον ἀνοίγοντες εὑρίσκουσιν οἴνου
 πεπληρωμένους. Ἑλλάνικος δέ φησιν ( FHG I 67 )
 ἐν τῇ Πλινθίνῃ πόλει Αἰγύπτου πρώτῃ εὑρεθῆναι τὴν ἄμπελον.
 διὸ καὶ Δίων ὁ ἐξ Ἀκαδημίας φιλοίνους καὶ φιλοπότας τοὺς
 Αἰγυπτίους γενέσθαι· εὑρεθῆναί τε βοήθημα
 παρ’ αὐτοῖς ὥστε τοὺς διὰ πενίαν ἀποροῦντας οἴνου τὸν ἐκ
 τῶν κριθῶν γενόμενον πίνειν· καὶ οὕτως ἥδεσθαι τοὺς τοῦτον
 προσφερομένους ὡς καὶ ᾄδειν καὶ ὀρχεῖσθαι καὶ πάντα ποιεῖν
 ὅσα τοὺς ἐξοίνους γινομένους. Ἀριστοτέλης δέ φησιν
 ( p. 118 R ) ὅτι οἱ μὲν ὑπ’ οἴνου μεθυσθέντες
 ἐπὶ πρόσωπον φέρονται, οἱ δὲ τὸν κρίθινον πεπωκότες
 ἐξυπτιάζονται τὴν κεφαλήν· ὁ μὲν γὰρ οἶνος καρηβαρικός, ὁ
 δὲ κρίθινος καρωτικός.

ὅτι δὲ φίλοινοι Αἰγύπτιοι, σημεῖον καὶ τὸ παρὰ μόνοις
 αὐτοῖς ὡς νόμιμον ἐν τοῖς δείπνοις πρὸ πάντων ἐδεσμάτων
 κράμβας ἔσθειν ἑφθὰς μέχρι τοῦ δεῦρο
 παρασκευάζεσθαι. καὶ πολλοὶ εἰς τὰς κατασκευαζομένας
 ἀμεθύστους προσλαμβάνουσι τὸ τῆς κράμβης σπέρμα. καὶ ἐν ᾧ
 δ’ ἂν ἀμπελῶνι κράμβαι φύωνται, ἀμαυρότερος ὁ οἶνος
 γίνεται. διὸ καὶ Συβαρῖται, φησὶ Τίμαιος ( FHG I
 206 ), πρὸ τοῦ πίνειν κράμβας ἤσθιον. Ἄλεξις
 ( II 401 K )· 
 ἐχθὲς ὑπέπινες, εἶτα νυνὶ κραιπαλᾷς. 
 κατανύστασον· παύσῃ γάρ. εἶτά σοι δότω 
 ῥάφανόν τις ἑφθήν. 
 Εὔβουλος δέ πού φησι ( II 209 K )·
 
 γύναι, 
 ῥάφανόν με νομίσασ’ εἰς ἐμέ σου τὴν κραιπάλην 
 μέλλεις ἀφεῖναι πᾶσαν, ὡς ἐμοὶ δοκεῖς. 
 ὅτι δὲ τὴν κράμβην ῥάφανον ἐκάλουν οἱ παλαιοὶ
 Ἀπολλόδωρος δηλοῖ ὁ Καρύστιος ( IV 449 M )· 
 
 εἰ δ’ ὅτι καλοῦμεν ῥάφανον, ὑμεῖς δ’ οἱ ξένοι 
 κράμβην, γυναιξὶ διαφέρειν οἴονται. 
 Ἀναξανδρίδης ( II 160 K )· 
 ἐὰν λούσησθε νῦν 
 ῥάφανόν τε πολλὴν ἐντράγητε, παύσεται 
 τὸ βάρος διασκεδᾷ τε τὸ προσὸν νῦν νέφος 
 ἐπὶ τοῦ μετώπου. 
 Νικοχάρης ( I 773 K )· 
 εἰσαύριον .. ἀντὶ ῥαφάνων ἑψήσομεν 
 βαλάνιον, ἵνα νῷν ἐξάγῃ τὴν κραιπάλην. 
 Ἄμφις ( II 247 K )· 
 οὐκ ἔστιν, ὡς ἔοικε, φάρμακον μέθης 
 οὐδὲν τοιοῦτον ὡς τὸ προσπεσεῖν ἄφνω 
 λύπην τιν᾽. οὕτως ἐξελαύνει γὰρ σφόδρα 
 λῆρον ὥστε τὰς ῥαφάνους οὕτω δοκεῖν. 
 περὶ δὲ τῆς δυνάμεως ταύτης ἣν ἡ κράμβη ποιεῖ
 ἱστορεῖ καὶ Θεόφραστος ( h. pl. 4, 16, 6 )
 φεύγειν φάσκων καὶ ζῶσαν τὴν ἄμπελον τῆς ῥαφάνου τὴν
 ὀδμήν.

τὸ πολὺ τῆς ἡμέρας προσεπιμετρεῖ τῷ ὕπνῳ. 
 οὐκ εἴων με οἱ λόγοι, οὓς ἀπεμνημόνευσας, ὄντες 
 ποικίλοι ὕπνῳ διδόναι σχολήν. 
 οὐκ ἀπὸ σκοποῦ τοξεύειν. 
 
 ὅτι τὸν οἶνον ὁ Κολοφώνιος Νίκανδρος ὠνομάσθαι
 φησὶν ἀπὸ Οἰνέως ( fr. 86 Sch )· 
 Οἰνεὺς δ’ ἐν κοίλοισιν ἀποθλίψας δεπάεσσιν 
 οἶνον ἔκλησε. 
 φησὶ δὲ καὶ Μελανιππίδης ὁ Μήλιος ( III 591
 B4 )· 
 ἐπώνυμον, δέσποτ᾽, οἶνον Οἰνέως. 
 Ἑκαταῖος δ’ ὁ Μιλήσιος τὴν ἄμπελον ἐν Αἰτωλίᾳ
 λέγων εὑρεθῆναί φησι καὶ τάδε ( FHG I 26 )·
 ‘Ὀρεσθεὺς ὁ Δευκαλίωνος ἦλθεν εἰς Αἰτωλίαν ἐπὶ βασιλείᾳ,
 καὶ κύων αὐτοῦ στέλεχος ἔτεκε· καὶ ὃς ἐκέλευσεν αὐτὸ
 κατορυχθῆναι, καὶ ἐξ αὐτοῦ ἔφυ ἄμπελος πολυστάφυλος, διὸ
 καὶ τὸν αὑτοῦ παῖδα Φύτιον ἐκάλεσε. τούτου δ’ Οἰνεὺς
 ἐγένετο κληθεὶς ἀπὸ τῶν ἀμπέλων.’ οἱ γὰρ παλαιοί, φησίν,
 Ἕλληνες οἴνας ἐκάλουν τὰς ἀμπέλους. ‘Οἰνέως δ’ ἐγένετο
 Αἰτωλός.’ Πλάτων δ’ ἐν Κρατύλῳ ( p. 406 c )
 ἐτυμολογῶν τὸν οἶνον οἰόνουν αὐτόν φησιν εἶναι διὰ τὸ
 οἰήσεως ἡμῶν τὸν νοῦν ἐμπιπλᾶν. ἢ τάχα ἀπὸ τῆς ὀνήσεως
 κέκληται· παρετυμολογῶν γὰρ Ὅμηρος τὴν φωνὴν ὧδέ πώς φησιν
 ( Z 260 )· 
 ἔπειτα δὲ καὐτὸς ὀνήσεαι, αἴ κε πίῃσθα. 
 καὶ γὰρ τὰ βρώματα ὀνείατα καλεῖν εἴωθεν ἀπὸ τοῦ
 ὀνίσκειν ἡμᾶς.

οἶνόν τοι, Μενέλαε, θεοὶ ποίησαν ἄριστον 
 θνητοῖς ἀνθρώποισιν ἀποσκεδάσαι μελεδῶνας. 
 ὁ τῶν Κυπρίων τοῦτό φησι ποιητής ( fr. 10
 Ki ), ὅστις ἂν εἴη. Δίφιλος δ’ ὁ κωμικός φησιν
 ( II 569 K )· 
 
 ὦ πᾶσι τοῖς φρονοῦσι προσφιλέστατε 
 Διόνυσε καὶ σοφώταθ᾽, ὡς ἡδύς τις εἶ· 
 ὃς τὸν ταπεινὸν μέγα φρονεῖν ποιεῖς μόνος, 
 τὸν τὰς ὀφρῦς αἴροντα συμπείθεις γελᾶν 
 τόν τ’ ἀσθενῆ τολμᾶν τι, τὸν δειλὸν θρασύν ... 
 ὁ δὲ Κυθήριος Φιλόξενος λέγει ( fr. 16
 B4 )· ‘εὐρείτας οἶνος πάμφωνος.’ Χαιρήμων δὲ ὁ
 τραγῳδὸς ( p. 611 N ) παρασκευάζειν φησὶ τὸν
 οἶνον τοῖς χρωμένοις 
 γέλωτα, σοφίαν, ἀμαθίαν, εὐβουλίαν. 
 Ἴων δ’ ὁ Χῖός φησιν ( II 255 B4 )·
 
 ἄδαμνον 
 παῖδα ταυρωπόν, νέον οὐ νέον, ἥδιστον πρόπολον 
 βαρυγδούπων ἐρώτων, οἶνον ἀερσίνοον, 
 — — ἀνθρώπων πρύτανιν. — 
 ὁ Μνησίθεος δ’ ἔφη τὸν οἶνον τοὺς
 θεοὺς 
 θνητοῖς καταδεῖξαι τοῖς μὲν ὀρθῶς χρωμένοις 
 ἀγαθὸν μέγιστον, τοῖς δ’ ἀτάκτως τοὔμπαλιν, 
 (τροφήν τε γὰρ δίδωσι τοῖσι χρωμένοις 
 ἰσχύν τε ταῖς ψυχαῖσι καὶ τοῖς σώμασιν) 
 εἰς τὴν ἰατρικήν τε χρησιμώτατον· 
 καὶ τοῖς ποτοῖς γὰρ φαρμάκοις κεράννυται 
 καὶ τοῖσιν ἑλκωθεῖσιν ὠφελίαν ἔχει. 
 ἐν ταῖς συνουσίαις τε ταῖς καθ’ ἡμέραν 
 τοῖς μὲν μέτριον πίνουσι καὶ κεκραμένον 
 
 εὐθυμίαν· ἐὰν δ’ ὑπερβάλῃς, ὕβριν· 
 ἐὰν δ’ ἴσον ἴσῳ προσφέρῃ, μανίαν ποιεῖ· 
 ἐὰν δ’ ἄκρατον, παράλυσιν τῶν σωμάτων. 
 διὸ καὶ καλεῖσθαι τὸν Διόνυσον πανταχοῦ 
 ἰατρόν. 
 ἡ δὲ Πυθία εἴρηκέ τισι Διόνυσον ὑγιάτην
 καλεῖν.

Εὔβουλος δὲ ποιεῖ τὸν Διόνυσον λέγοντα ( II 196
 K )· 
 τρεῖς γὰρ μόνους κρατῆρας ἐγκεραννύω 
 τοῖς εὖ φρονοῦσι· τὸν μὲν ὑγιείας ἕνα, 
 ὃν πρῶτον ἐκπίνουσι· τὸν δὲ δεύτερον 
 ἔρωτος ἡδονῆς τε· τὸν τρίτον δ’ ὕπνου, 
 ὃν ἐκπιόντες οἱ σοφοὶ κεκλημένοι 
 οἴκαδε βαδίζουσ᾽. ὁ δὲ τέταρτος οὐκ ἔτι 
 ἡμέτερός ἐστ᾽, ἀλλ’ ὕβρεος· ὁ δὲ πέμπτος βοῆς· 
 ἕκτος δὲ κώμων· ἕβδομος δ’ ὑπωπίων· 
 ὁ δ᾽ ὄγδοος κλητῆρος· ὁ δ’ ἔνατος
 χολῆς· 
 δέκατος δὲ μανίας, ὥστε καὶ βάλλειν ποιεῖ. 
 πολὺς γὰρ εἰς ἓν μικρὸν ἀγγεῖον χυθεὶς 
 ὑποσκελίζει ῥᾷστα τοὺς πεπωκότας. 
 Ἐπίχαρμος δέ φησιν ( p. 271 L )· 
 ἐκ μὲν θυσίας θοίνα ..., 
 ἐκ δὲ θοίνας πόσις ἐγένετο. Β. χάριεν, ὥς γ’ ἐμοὶ
 
 δοκεῖ . 
 
 Α. ἐκ δὲ πόσιος μῶκος, ἐκ μώκου δ’ ἐγένεθ’ ὑανία· 
 ἐκ δ’ ὑανίας δίκα ..., ἐκ δίκας δὲ
 καταδίκα , 
 ἐκ δὲ καταδίκας πέδαι τε καὶ σφαλὸς καὶ ζαμία. 
 Πανύασις δ’ ὁ ἐποποιὸς τὴν μὲν πρώτην πόσιν
 ἀπονέμει Χάρισιν, Ὥραις καὶ Διονύσῳ, τὴν δὲ δευτέραν
 Ἀφροδίτῃ καὶ πάλιν Διονύσῳ, Ὕβρει δὲ καὶ Ἄτῃ τὴν τρίτην.
 Πανύασίς φησι ( fr. 13 Ki )· 
 πρῶται μὲν Χάριτές τ’ ἔλαχον καὶ ἐύφρονες Ὧραι 
 μοῖραν καὶ Διόνυσος ἐρίβρομος, οἵπερ ἔτευξαν. 
 τοῖς δ’ ἔπι Κυπρογένεια θεὰ λάχε καὶ Διόνυσος. 
 ἔνθα τε κάλλιστος πότος ἀνδράσι γίνεται οἴνου· 
 εἴ τις τόν γε πίοι καὶ ἀπότροπος οἴκαδ᾽
 ἀπέλθοι 
 δαιτὸς ἀπὸ γλυκερῆς, οὐκ ἄν ποτε πήματι κύρσαι· 
 ἀλλ’ ὅτε τις μοίρης τριτάτης πρὸς μέτρον ἐλαύνοι 
 πίνων ἀβλεμέως, τότε δ’ Ὕβριος αἶσα καὶ Ἄτης 
 γίνεται ἀργαλέα, κακὰ δ’ ἀνθρώποισιν ὀπάζει. 
 ἀλλὰ πέπον, μέτρον γὰρ ἔχεις γλυκεροῖο ποτοῖο, 
 στεῖχε παρὰ μνηστὴν ἄλοχον, κοίμιζε δ’ ἑταίρους· 
 δείδια γὰρ τριτάτης μοίρης μελιηδέος οἴνου 
 πινομένης, μή σ’ Ὕβρις ἐνὶ φρεσὶ θυμὸν ἀέρσῃ, 
 ἐσθλοῖς δὲ ξενίοισι κακὴν ἐπιθῇσι τελευτήν. 
 ἀλλὰ πιθοῦ καὶ παῦε πολὺν πότον. 
 
 καὶ ἑξῆς περὶ ἀμέτρου οἴνου ( fr. 14, 6
 Ki )· 
 ἐκ γάρ οἱ Ἄτης τε καὶ Ὕβριος αἶσ’ ἅμ᾽ 
 ὀπηδεῖ. 
 κατὰ γὰρ τὸν Εὐριπίδην ( Cycl. 534 )·
 
 πληγὰς ὁ κῶμος λοίδορόν θ’ ὕβριν φέρει. 
 ὅθεν τινὲς τὴν Διονύσου γένεσιν καὶ τὴν τῆς Ὕβρεως
 κατὰ ταὐτὰ γενέσθαι φασίν.

Ἄλεξις δέ πού φησιν ( II 313 K ) ὡς 
 ὁμοιότατος ἄνθρωπος οἴνῳ τὴν φύσιν 
 τρόπον τιν’ ἐστί. τὸν γὰρ οἶνον τὸν νέον 
 πολλή ᾽στ’ ἀνάγκη καὶ τὸν ἄνδρ’ ἀποζέσαι 
 πρώτιστον ἀφυβρίσαι τ᾽, ἀπανθήσαντα δὲ 
 σκληρὸν γενέσθαι, παρακμάσαντα δ’ ὧν λέγω 
 τούτων ἁπάντων, ἀπαρυθέντα τὴν ἄνω 
 ταύτην ἄνοιαν ἐπιπολάζουσαν, τότε 
 πότιμον γενέσθαι καὶ καταστῆναι πάλιν 
 ἡδύν θ’ ἅπασι τοὐπίλοιπον διατελεῖν. 
 κατὰ δὲ τὸν Κυρηναῖον ποιητὴν ( Eratosth. fr.
 34 Hi )· 
 οἶνός θ’ ὃς πυρὶ ἶσον ἔχει μένος, εὖτ’ ἂν ἐς
 ἄνδρας 
 ἔλθῃ· κυμαίνει δ’ οἷα Λίβυσσαν ἅλα 
 βορρῆς ἠὲ νότος· τὰ δὲ καὶ κεκρυμμένα
 φαίνει 
 βυσσόθεν· ἐκ δ’ ἀνδρῶν πάντ’ ἐτίναξε νόον. 
 ἀλλαχοῦ δὲ τοὐναντίον φησὶν Ἄλεξις ( II 399
 K )· 
 οὐδέν .. ἔοικ’ ἄνθρωπος οἴνῳ τὴν φύσιν. 
 ὃ μὲν γὰρ ἀπογηρὰς ἀηδὴς γίνεται, 
 
 οἶνον δὲ τὸν παλαιότατον σπουδάζομεν. 
 ὃ μὲν δάκνει γάρ, ὃ δ’ ἱλαροὺς ἡμᾶς ποιεῖ. 
 Πανύασις δὲ λέγει ( fr. 12, 12 Ki )·
 
 οἶνος γὰρ πυρὶ ἶσον ἐπιχθονίοισιν
 ὄνειαρ, 
 ἐσθλόν, ἀλεξίκακον, πάσῃ συνοπηδὸν ἀνίῃ. 
 ἐν μὲν γὰρ θαλίης ἐρατὸν μέρος ἀγλαίης τε, 
 ἐν δὲ χοροιτυπίης, ἐν δ’ ἱμερτῆς φιλότητος. 
 τῷ σε χρὴ παρὰ δαιτὶ δεδεγμένον εὔφρονι θυμῷ 
 πίνειν, μηδὲ βορῆς κεκορημένον ἠύτε παῖδα 
 ἧσθαι πλημμύροντα, λελησμένον εὐφροσυνάων. 
 καὶ πάλιν ( fr. 14 )· 
 .. οἶνος θνητοῖσι θεῶν πάρα δῶρον ἄριστον, 
 ἀγλαός· ᾧ πᾶσαι μὲν ἐφαρμόζουσιν ἀοιδαί, 
 πάντες δ’ ὀρχησμοί, πᾶσαι δ’ ἐραταὶ φιλότητες. 
 πάσας δ’ ἐκ κραδίας ἀνίας ἀνδρῶν ἀλαπάζει 
 πινόμενος κατὰ μέτρον· ὑπὲρ μέτρον δὲ χερείων.

Τίμαιος δὲ ὁ Ταυρομενίτης ( FHG I 221 ) ἐν
 Ἀκράγαντι οἰκίαν τινά φησι καλεῖσθαι τριήρη ἐξ αἰτίας
 τοιαύτης. νεανίσκους τινὰς ἐν αὐτῇ μεθυσκομένους ἐς
 τοσοῦτον ἐλθεῖν μανίας ἐκθερμανθέντας ὑπὸ τῆς μέθης ὡς
 νομίζειν μὲν ἐπὶ τριήρους πλεῖν, χειμάζεσθαι δὲ χαλεπῶς
 κατὰ τὴν θάλασσαν· καὶ τοσοῦτον ἔκφρονας γενέσθαι ὡς τὰ ἀπὸ
 τῆς οἰκίας πάντα σκεύη καὶ στρώματα ῥίπτειν ὡς εἰς τὴν
 θάλασσαν, τὴν ναῦν διὰ τὸν χειμῶνα ἀποφορτίζεσθαι δόξαν
 αὐτοῖς λέγειν τὸν κυβερνήτην.
 συναθροιζομένων οὖν πολλῶν καὶ τὰ ῥιπτόμενα διαρπαζόντων
 οὐδ’ ὣς παύεσθαι τῆς μανίας τοὺς νεανίσκους. καὶ τῇ ἐπιούσῃ
 τῶν ἡμερῶν παραγενομένων τῶν στρατηγῶν ἐπὶ τὴν οἰκίαν
 ἐγκληθέντες οἱ νεανίσκοι ἔτι ναυτιῶντες ἀπεκρίναντο
 πυνθανομένων τῶν ἀρχόντων ὑπὸ χειμῶνος ἐνοχλούμενοι
 ἠναγκάσθαι ἀποφορτίσασθαι τῇ θαλάσσῃ τὰ περιττὰ
 τῶν φορτίων. θαυμαζόντων δὲ τῶν στρατηγῶν τὴν ἔκπληξιν τῶν
 ἀνδρῶν εἷς τῶν νεανίσκων, καίτοι δοκῶν τῶν ἄλλων πρεσβεύειν
 κατὰ τὴν ἡλικίαν, ‘ἐγὼ δ᾽, ἔφη, ἄνδρες Τρίτωνες, ὑπὸ τοῦ
 δέους καταβαλὼν ἐμαυτὸν ὑπὸ τοὺς θαλάμους ὡς ἔνι μάλιστα
 κατωτάτω ἐκείμην.’ συγγνόντες οὖν τῇ αὐτῶν ἐκστάσει
 ἐπιτιμήσαντες μὴ πλείονος οἴνου ἐμφορεῖσθαι ἀφῆκαν. καὶ οἳ
 χάριν ἔχειν ὁμολογήσαντες ... ‘ἂν λιμένος, ἔφη, τύχωμεν
 ἀπαλλαγέντες τοσούτου κλύδωνος, Σωτῆρας ὑμᾶς ἐπιφανεῖς μετὰ
 τῶν θαλασσίων δαιμόνων ἐν τῇ πατρίδι ἱδρυσόμεθα ὡς αἰσίως
 ἡμῖν ἐπιφανέντας.’ ἐντεῦθεν ἡ οἰκία τριήρης ἐκλήθη.

Φιλόχορος δέ φησιν ( FHG I 387 ) ὅτι οἱ πίνοντες
 οὐ μόνον ἑαυτοὺς ἐμφανίζουσιν οἵτινές εἰσιν, ἀλλὰ καὶ τῶν
 ἄλλων ἕκαστον ἀνακαλύπτουσι παρρησίαν ἄγοντες. ὅθεν ‘οἶνος
 καὶ ἀλήθεια’ ( Alcaei fr. 57 ) λέγεται καὶ
 ‘ἀνδρὸς δ’ οἶνοσ ἔδειξε νόον’ ( Theogn.
 500 ) καὶ τὸ νικητήριον ἐν Διονύσου τρίπους. καὶ
 γὰρ ἐκ τρίποδος λέγειν φαμὲν τοὺς ἀληθεύοντας· δεῖ δὲ νοεῖν
 τρίποδα τοῦ Διονύσου τὸν κρατῆρα. ἦν γὰρ τὸ ἀρχαῖον δύο γένη τριπόδων, οὓς καλεῖσθαι λέβητας
 συνέβαινεν ἀμφοτέρους· ἐμπυριβήτης ὁ καὶ λοετροχόος.
 Αἰσχύλος ( fr. 1 N )· 
 τὸν μὲν τρίπους ἐδέξατ’ οἰκεῖος λέβης 
 αἰεὶ φυλάσσων τὴν ὑπὲρ πυρὸς στάσιν. 
 ὁ δ’ ἕτερος κρατὴρ καλούμενος. Ὅμηρος ( Il. 9.122 )· ‘ἕπτ’ ἀπύρους
 τρίποδας.’ ἐν τούτοις δὲ τὸν οἶνον ἐκίρνων· καὶ οὗτός ἐστιν
 ὁ τῆς ἀληθείας οἰκεῖος τρίπους. διὸ Ἀπόλλωνος
 μὲν οἰκεῖος διὰ τὴν ἐκ μαντικῆς ἀλήθειαν, Διονύσου δὲ διὰ
 τὴν ἐν μέθῃ. Σῆμος δ’ ὁ Δήλιός φησι ( FHG IV
 495 )· ‘τρίπους χαλκοῦς, οὐχ ὁ Πυθικός, ἀλλ’ ὃν
 νῦν λέβητα καλοῦσιν. οὗτοι δ’ ἦσαν οἳ μὲν ἄπυροι, εἰς οὓς
 τὸν οἶνον εἰσεκεράννυον, οἳ δὲ λοετροχόοι, ἐν οἷς τὸ ὕδωρ
 ἐθέρμαινον, καὶ ἐμπυριβῆται. καὶ τούτων ἔνιοι ὠτώεντες,
 τρίποδα δὲ τὴν ὑπόβασιν ἔχοντες τρίποδες ὠνομάζοντο.’
 
 φησί που Ἔφιππος ( II 263 K )· 
 οἴνου σε πλῆθος πόλλ’ ἀναγκάζει λαλεῖν. 
 Β. οὐκοῦν μεθύοντάς φασι τἀληθῆ λέγειν. 
 Ἀντιφάνης ( II 114 K )· 
 κρύψαι, Φειδία, 
 ἅπαντα τἄλλα τις δύναιτ’ ἂν πλὴν δυοῖν, 
 οἶνόν τε πίνων εἰς ἔρωτά τ’ ἐμπεσών. 
 ἀμφότερα μηνύει γὰρ ἀπὸ τῶν βλεμμάτων 
 καὶ τῶν λόγων ταῦθ᾽· ὥστε τοὺς ἀρνουμένους, 
 μάλιστα τούτους .... καταφανεῖς ποιεῖ.

Φιλόχορος δέ φησιν ( FHG I 387 ) Ἀμφικτύονα τὸν
 Ἀθηναίων βασιλέα μαθόντα παρὰ Διονύσου τὴν τοῦ οἴνου κρᾶσιν
 πρῶτον κεράσαι. διὸ καὶ ὀρθοὺς γενέσθαι τοὺς ἀνθρώπους οὕτω
 πίνοντας, πρότερον ὑπὸ τοῦ ἀκράτου καμπτομένους· καὶ διὰ
 τοῦτο ἱδρύσασθαι βωμὸν ὀρθοῦ Διονύσου ἐν τῷ τῶν Ὡρῶν ἱερῷ·
 αὗται γὰρ καὶ τὸν τῆς ἀμπέλου καρπὸν ἐκτρέφουσι. πλησίον δ᾽
 αὐτοῦ καὶ ταῖς Νύμφαις βωμὸν ἔδειμεν, ὑπόμνημα τοῖς
 χρωμένοις τῆς κράσεως ποιούμενος· καὶ γὰρ Διονύσου τροφοὶ
 αἱ Νύμφαι λέγονται. καὶ θέσμιον ἔθετο προσφέρεσθαι μετὰ τὰ
 σιτία ἄκρατον μόνον ὅσον γεύσασθαι, δεῖγμα τῆς δυνάμεως τοῦ
 ἀγαθοῦ θεοῦ, τὸ δὲ λοιπὸν ἤδη κεκραμένον, ὁπόσον ἕκαστος
 βούλεται· προσεπιλέγειν δὲ τούτῳ τὸ τοῦ Διὸς σωτῆρος ὄνομα
 διδαχῆς καὶ μνήμης ἕνεκα τῶν πινόντων, ὅτι οὕτω πίνοντες
 ἀσφαλῶς σωθήσονται. Πλάτων δ’ ἐν δευτέρῳ Νόμων
 ( 674b ) τὴν τοῦ οἴνου χρῆσίν φησιν ὑγιείας
 ἕνεκα ὑπάρχειν. 
 ἀπὸ τοῦ κατὰ μέθην δὲ καταστήματος καὶ ταύρῳ παρεικάζουσι
 τὸν Διόνυσον καὶ παρδάλει διὰ τὸ πρὸς βίαν τρέπεσθαι τοὺς
 ἐξοινωθέντας. Ἀλκαῖος ( fr. 47 B4 )· 
 ἄλλοτε μὲν μελιαδέος, ἄλλοτε δ᾽ 
 ὀξυτέρου τριβόλων ἀρυτημένοι. 
 εἰσὶ δ’ οἳ καὶ θυμικοὶ γίνονται· τοιοῦτος δ’ ὁ
 ταῦρος. Εὐριπίδης ( Bacch. 743 )· 
 ταῦροι δ’ ὑβρισταὶ κεἰς κέρας θυμούμενοι. 
 
 διὰ δὲ τὸ μάχιμον καὶ θηριώδεις ἔνιοι γίνονται·
 ὅθεν καὶ τὸ παρδαλῶδες.

καλῶς οὖν Ἀρίστων ὁ Κεῖός φησιν ἥδιστον ποτὸν εἶναι τὸν ἅμα
 μὲν γλυκύτητος, ἅμα δ’ εὐωδίας κοινωνοῦντα. διὸ καὶ τὸ
 καλούμενον νέκταρ κατασκευάζειν τινὰς περὶ τὸν Λυδίας
 Ὄλυμπον οἶνον καὶ κηρία συγκιρνάντας εἰς ταὐτὰ καὶ τὰ τῶν
 ἀνθῶν εὐώδη. οἶδα δ’ ὅτι Ἀναξανδρίδης τὸ νέκταρ οὐ ποτόν,
 ἀλλὰ τροφὴν εἶναι λέγει θεῶν ( II 160 K )·
 
 τὸ νέκταρ ἐσθίω πάνυ 
 μάττων διαπίνω τ’ ἀμβροσίαν καὶ τῷ Διὶ 
 διακονῶ καὶ σεμνός εἰμ’ ἑκάστοτε 
 Ἥρᾳ λαλῶν καὶ Κύπριδι παρακαθήμενος. 
 καὶ Ἀλκμὰν δέ φησι ( fr. 100 B4 ) ‘τὸ
 νέκταρ ἔδμεναι’ αὐτούς. καὶ Σαπφὼ δέ φησιν ( fr.
 51 )· 
 ἀμβροσίας μὲν 
 κρατὴρ ἐκέκρατο, 
 Ἑρμᾶς δ’ ἕλεν ὄλπιν 
 θεοῖς οἰνοχοῆσαι. 
 ὁ δ’ Ὅμηρος θεῶν πόμα τὸ νέκταρ οἶδεν. Ἴβυκος δέ
 φησι ( fr. 33 ) τὴν ἀμβροσίαν τοῦ μέλιτος κατ᾽
 ἐπίτασιν ἐννεαπλασίαν ἔχειν γλυκύτητα, τὸ μέλι λέγων ἔνατον
 εἶναι μέρος τῆς ἀμβροσίας κατὰ τὴν ἡδονήν.

οὐδεὶς φιλοπότης ἐστὶν ἄνθρωπος κακός. 
 ὁ γὰρ διμάτωρ Βρόμιος οὐ χαίρει συνὼν 
 ἀνδράσι πονηροῖς οὐδ’ ἀπαιδεύτῳ βίῳ, 
 φησὶν Ἄλεξις ( II 400 K ), καὶ ὅτι
 οἶνος 
 
 φιλολόγους πάντας ποιεῖ τοὺς πλείονα 
 πίνοντας αὐτόν. 
 ὁ δὲ ποιήσας τὸ εἰς Κρατῖνον ἐπίγραμμά φησιν
 ( AP XIII 29 )· 
 ‘οἶνός τοι χαρίεντι πέλει μέγας ἵππος ἀοιδῷ, 
 ὕδωρ δὲ πίνων χρηστὸν οὐδὲν ἂν τέκοις.’ 
 ταῦτ’ ἔλεγεν, Διόνυσε, καὶ ἔπνεεν οὐχ ἑνὸς ἀσκοῦ 
 Κρατῖνος, ἀλλὰ παντὸς ὠδώδει πίθου. 
 τοιγάρ οἱ στεφάνων δόμος ἔβρυεν, εἶχε δὲ κιττῷ 
 μέτωπον οἷα καὶ σὺ κεκροκωμένον. 
 Πολέμων φησὶν ( fr. 40 Pr ) ἐν Μουνυχίᾳ
 ἥρωα Ἀκρατοπότην τιμᾶσθαι, παρὰ δὲ Σπαρτιάταις Μάττωνα καὶ
 Κεράωνα ἥρωας ὑπό τινων μαγείρων ἱδρῦσθαι ἐν τοῖς
 φειδιτίοις. τιμᾶται δὲ καὶ ἐν Ἀχαίᾳ Δειπνεὺς ἀπὸ τῶν
 δείπνων σχὼν τὴν προσηγορίαν. 
 ἐκ τροφῆς ξηρᾶς ‘οὔτ’ ἂν σκώμματα γένοιτο, οὔτ’ αὐτοσχέδια
 ποιήματα,’ ἀλλὰ μὴν οὐδὲ κόμπος οὐδὲ ψυχῆς ἀλαζονεία. καλῶς
 οὖν ἐν τῷ ( Il. 8.229 ) ‘πῆ
 ἔβαν εὐχωλαὶ ἃς ἐν Λήμνῳ ἠγοράασθε, ἔσθοντες κρέα πολλὰ καὶ
 πίνοντες οἴνου κρατῆρας ἐπιστεφέας’ ἐπεσημήνατο ὁ
 γραμματικὸς Ἀρίσταρχος περιγράφων τὸν στίχον, ὃς περὶ
 κρεωφαγίας αὐχεῖν ποιεῖ τοὺς Ἕλληνας. οὐ γὰρ ἀπὸ πάσης
 εὐθυμίας καὶ πληρώσεως τὸ καυχᾶσθαι καὶ σκώπτειν καὶ
 γελοιάζειν, ἀπὸ δὲ τῆς ἀλλοιούσης τὴν
 γνώμην καὶ πρὸς τὸ ψευδὲς τρεπούσης, ἣ γίνεται κατὰ τὴν
 μέθην.

διὸ Βακχυλίδης φησί ( fr. 27 )· 
 γλυκεῖ’ ἀνάγκα 
 σευομένα κυλίκων θάλπησι θυμόν· 
 Κύπριδος δ’ ἐλπὶς διαιθύσσει φρένας 
 ἀμμιγνυμένα Διονυσίοισι δώροις. 
 ἀνδράσι δ’ ὑψοτάτω πέμπει μερίμνας· 
 αὐτίκα μὲν πόλεων κρήδεμνα λύει, 
 πᾶσι δ’ ἀνθρώποις μοναρχήσειν δοκεῖ. 
 χρυσῷ δ’ ἐλέφαντί τε μαρμαίρουσιν οἶκοι· 
 πυροφόροι δὲ κατ’ αἰγλήεντα . . . 
 νῆες ἄγουσιν ἀπ’ Αἰγύπτου μέγιστον 
 πλοῦτον· ὣς πίνοντος ὁρμαίνει κέαρ. 
 Σοφοκλῆς δέ φησι ( fr. 687 N )· 
 ... τὸ μεθύειν πημονῆς λυτήριον. 
 οἱ δ’ ἄλλοι ποιηταί φασι τὸν ‘οἶνον ἐύφρονα καρπὸν
 ἀρούρης ( Il. 3.246 ).’ καὶ ὁ
 τῶν ποιητῶν δὲ βασιλεὺς τὸν Ὀδυσσέα παράγει λέγοντα ( Il. 19.167 )· ‘ὃς δέ κ’ ἀνὴρ
 οἴνοιο κορεσσάμενος καὶ ἐδωδῆς πανημέριος πολεμίζῃ,
 θαρσαλέον νύ οἱ ἦτορ’ καὶ τὰ ἑξῆς.

ὅτι Σιμωνίδης ( fr. 221 ) τὴν αὐτὴν ἀρχὴν
 τίθησιν οἴνου καὶ μουσικῆς. ἀπὸ μέθης καὶ ἡ τῆς κωμῳδίας
 καὶ ἡ τῆς τραγῳδίας εὕρεσις ἐν Ἰκαρίῳ τῆς Ἀττικῆς εὑρέθη,
 καὶ κατ’ αὐτὸν τὸν τῆς τρύγης καιρόν· ἀφ᾽
 οὗ δὴ καὶ τρυγῳδία τὸ πρῶτον ἐκλήθη ἡ κωμῳδία. 
 τὴν παυσίλυπον ἄμπελον δοῦναι βροτοῖς. 
 οἴνου δὲ μηκέτ’ ὄντος οὐκ ἔστιν Κύπρις 
 οὐδ’ ἄλλο τερπνὸν οὐδὲν ἀνθρώποις ἔτι, 
 Εὐριπίδης ἐν Βάκχαις φησί ( 771 ). καὶ
 Ἀστυδάμας δέ φησι ( p. 605 N )· 
 θνητοῖσι τὴν ἀκεσφόρον 
 λύπης ἔφηνεν οἰνομήτορ’ ἄμπελον. — 
 συνεχῶς μὲν γὰρ ἐμπιπλάμενος ἀμελὴς γίνεται 
 ἄνθρωπος, ὑποπίνων δὲ πάνυ φροντιστικός, 
 Ἀντιφάνης φησίν ( II 123 K ). 
 οὐ μεθύω τὴν φρόνησιν, ἀλλὰ τὸ τοιοῦτον μόνον, 
 τὸ διορίζεσθαι βεβαίως τῷ στόματι τὰ γράμματα, 
 φησὶν Ἄλεξις ( II 403 K ). 
 Σέλευκος δέ φησι τὸ παλαιὸν οὐκ εἶναι ἔθος οὔτ’ οἶνον ἐπὶ
 πλεῖον οὔτ’ ἄλλην ἡδυπάθειαν προσφέρεσθαι, μὴ θεῶν ἕνεκα
 τοῦτο δρῶντας. διὸ καὶ θοίνας καὶ θαλείας καὶ
 μέθας ὠνόμαζον· τὰς μὲν ὅτι διὰ θεοὺς οἰνοῦσθαι
 δεῖν ὑπελάμβανον, τὰς δ’ ὅτι θεῶν χάριν ἡλίζοντο καὶ
 συνῄεσαν. τοῦτο γάρ ἐστι τὸ ‘δαῖτα θάλειαν.’ τὸ δὲ μεθύειν
 φησὶν Ἀριστοτέλης ( fr. 89 R ) τὸ μετὰ τὸ θύειν
 αὐτῷ χρῆσθαι.

θεοῖσι μικρὰ θύοντας τέλη, 
 τῶν βουθυτούντων ὄντας εὐσεβεστέρους, 
 
 Εὐριπίδης φησί ( fr. 329 N ). καὶ
 σημαίνει ὧδε τὸ τέλος τὴν θυσίαν. καὶ Ὅμηρος· 
 Od. 9.5 
 
 οὐ γὰρ ἔγωγέ τί φημι τέλος χαριέστερον εἶναι 
 ἢ ὅταν εὐφροσύνη μὲν ἔχῃ κατὰ δῆμον ἅπαντα. 
 
 τελετάς τε καλοῦμεν τὰς ἔτι μείζους καὶ μετά τινος
 μυστικῆς παραδόσεως ἑορτὰς τῶν εἰς αὐτὰς δαπανημάτων ἕνεκα.
 τελεῖν γὰρ τὸ δαπανᾶν καὶ πολυτελεῖς οἱ πολλὰ ἀναλίσκοντες
 καὶ εὐτελεῖς οἱ ὀλίγα. φησὶν Ἄλεξις ( II 394
 K )· 
 τοὺς εὐτυχοῦντας ἐπιφανῶς 
 δεῖ ζῆν φανεράν τε τὴν δόσιν τὴν τοῦ θεοῦ 
 ποιεῖν· ὁ γὰρ θεὸσ δεδωκὼς τἀγαθὰ 
 ὧν μὲν πεποίηκεν οἴεται χάριν τινὰ 
 ἔχειν ἑαυτῷ· τοὺς ἀποκρυπτομένους δὲ καὶ 
 πράττειν μετρίως φάσκοντας ἀχαρίστους ὁρῶν 
 ἀνελευθέρως τε ζῶντας ἐπὶ καιροῦ τινος 
 λαβὼν ἀφείλεθ’ ὅσα δεδωκὼς ἦν πάλαι.

τοσαῦτα οἰνολογήσαντος ἤτοι περὶ οἴνων εἰπόντος·
 λαφύσσοντος οἴνων ὀνόματα. 
 οὐ χαίρει τῷ πόματι ἐκ πρώτης ἐθισθεὶς ἀνατροφῆς
 ὑδροποτεῖν. 
 ἡδὺ .. ἐστ’ ἐν δαιτὶ καὶ εἰλαπίνῃ τεθαλυίῃ 
 τέρπεσθαι μύθοισιν, ἐπὴν δαιτὸς κορέσωνται, 
 Ἡσίοδος ἐν τῇ Μελαμποδίᾳ φησίν ( fr. 192
 Rz ). 
 
 οὔ τινι ὑμῶν ἐπῆλθε περὶ ὕδατος εἰπεῖν τι ..... 
 ἀφ’ ὧν καὶ ὁ οἶνος ἀφύεται, καίτοι Πινδάρου τοῦ
 μεγαλοφωνοτάτου ἄριστον πάντων εἶναι τὸ ὕδωρ φήσαντος
 ( ol. 1, 1 ). Ὅμηρος μὲν οὖν ὁ θειότατος καὶ
 τροφιμώτατον αὐτὸ οἶδεν ἐν οἷς ( 
 Od. 17.208 ) ‘αἰγείρων ὑδατοτρεφέων’ ἄλσος λέγει.
 ἐπαινεῖ δὲ καὶ τὸ διαυγὲς αὐτοῦ ( 
 Od. 5.70 )· ‘κρῆναι πίσυρες ῥέον ὕδατι λευκῷ.’ τὸ
 δὲ δὴ κοῦφον καὶ πλείονος τιμῆς ἄξιον ἱμερτὸν καλεῖ·
 ἱμερτὸν οὖν φησι τὸν Τιταρήσιον, ὃς τῷ ‘Πηνειῷ συμμίσγεται
 ( Il. 2.753 ).’ καὶ τοῦ
 ῥυπτικοῦ δὲ ὕδατος μέμνηται· ὃ ἀποδεχόμενος καὶ Πραξαγόρας
 ὁ Κῷος ... καλὸν εἶναι λέγει· 
 Od. 6.87 
 
 καλὸν ὑπεκπρορέει μάλα περ ῥυπόωντα καθῆραι. 
 
 διαστέλλει δὲ καὶ γλυκὺ ὕδωρ ἀπὸ πλατέος, τὸν μὲν
 Ἑλλήσποντον εἶναι λέγων πλατύν ( Il.
 7.26 ), ὑπὲρ δὲ θατέρου φράζων ( Od. 12.305 ) ‘στήσαμεν νῆας
 ἀγχοῦ ὕδατος γλυκεροῖο.’

οἶδε δὲ καὶ τὴν τοῦ χλιαροῦ φύσιν πρὸς τὰ
 τραύματα. τὸν γοῦν Εὐρύπυλον ( Il.
 11.830 ) τρωθέντα ἐκ τούτου καταιονᾷ· καίτοι εἰ
 ἐπισχεῖν ἔδει τὴν αἱμορραγίαν, τὸ ψυχρὸν ἐπιτήδειον ἦν
 συστρέφον καὶ συσφίγγον. εἰς δὲ τὸ παρηγορῆσαι τὰς ὀδύνας
 τῷ θερμῷ ἐπαιονᾷ θέλγειν δυναμένῳ. ἐστὶ δὲ παρ’ αὐτῷ τὸ
 λιαρὸν θερμόν. ἐναργῶς δὲ τοῦτο δείκνυσιν ἐν τῷ περὶ τῶν
 Σκαμάνδρου πηγῶν· 
 Il. 23.149 
 
 
 ἣ μὲν γάρ, φησίν, ὕδατι λιαρῷ ῥέει, ἀμφὶ δὲ
 καπνὸς 
 γίνεται ἐξ αὐτῆς ὡσεὶ πυρὸς αἰθομένοιο. 
 
 ἆρά γε τοῦτο λιαρόν ἐστιν ἀφ’ οὗ πυρὸς ἀτμὶς καὶ
 καπνὸς ἔμπυρος ἀναφέρεται; περὶ δὲ τῆς ἑτέρας πηγῆς λέγει
 ὡς θέρους 
 ῥέει εἰκυῖα χαλάζῃ 
 ἢ χιόνι ψυχρῇ ἢ ἐξ ὕδατος κρυστάλλῳ. 
 εἰωθὼς δὲ λέγειν καὶ τοὺς νεοτρώτους θερμῷ
 περιρρεῖσθαι αἵματι ἐπὶ μὲν Ἀγαμέμνονός φησιν· 
 Il. 11.266 
 
 ὄφρα οἱ αἷμ’ ἔτι θερμὸν ἀνήνοθεν ἐξ
 ὠτειλῆς. 
 
 ἐπὶ δὲ τοῦ φεύγοντος μετὰ τὸ βληθῆναι ἐλάφου
 μεταφράζων φησίν· 
 Il. 11.477 
 
 ὄφρ’ αἷμα λιαρὸν καὶ γούνατ’ ὀρώρῃ. 
 
 Ἀθηναῖοι δὲ μετάκερας καλοῦσι τὸ χλιαρόν, ὡς
 Ἐρατοσθένης φησίν. 
 ὑδαρῆ φησὶ καὶ μετάκερας.

τῶν δ’ ἄλλων ὑδάτων τὰ μὲν ἐκ πετρῶν φερόμενα δνοφερὰ καλεῖ
 ( Il. 9.15 ) ὡς ἀχρεῖα
 δηλονότι· τὰ δὲ κρηναῖα καὶ διὰ πλείονος γῆς καὶ εὐκάρπου
 φερόμενα τῶν ἄλλων προκρίνει, ὡς καὶ Ἡσίοδος ( opp.
 595 )· 
 κρήνης ἀενάου καὶ ἀπορρύτου, ἥ τ’ ἀθόλωτος. 
 καὶ Πίνδαρος ( fr. 198 B4 )· 
 μελιγαθὲς ἀμβρόσιον ὕδωρ 
 Τιλφώσσας ἀπὸ καλλικρήνου. 
 κρήνη δ’ ἐν Βοιωτίᾳ ἡ Τιλφῶσσα· ἀφ’ ἧς Ἀριστοφάνης
 φησὶ ( om. FHG ) Τειρεσίαν πιόντα διὰ γῆρας οὐχ
 ὑπομείναντα τὴν ψυχρότητα ἀποθανεῖν. Θεόφραστος δέ φησιν ἐν
 τῷ περὶ ὑδάτων ( fr. 159 W ) τὸ Νείλου ὕδωρ
 πολυγονώτατον καὶ γλυκύτατον· διὸ καὶ 
 λύειν τὰς κοιλίας τῶν πινόντων μῖξιν ἔχον λιτρώδη. ἐν δὲ τῷ
 περὶ φυτῶν ( IX 18, 10 ) ἐνιαχοῦ φησιν ὕδωρ
 γίνεσθαι παιδογόνον ὡς ἐν Θεσπιαῖς, ἐν Πύρρᾳ δὲ ἄγονον. καὶ
 τῶν γλυκέων δέ φησιν ( fr. 159 ) ὑδάτων ἔνια
 ἄγονα ἢ οὐ πολύγονα, ὡς τὸ ἐν Φέτᾳ καὶ τὸ ἐν Πύρρᾳ. αὐχμῶν
 δέ ποτε γενομένων περὶ τὸν Νεῖλον ἐρρύη τὸ ὕδωρ ἰῶδες καὶ
 πολλοὶ τῶν Αἰγυπτίων ἀπώλοντο. μεταβάλλειν τέ φησιν οὐ
 μόνον τὰ πικρὰ τῶν ὑδάτων, ἀλλὰ καὶ τὸ ἁλυκὸν καὶ ὅλους
 ποταμούς, καθὰ τὸν ἐν Καρίᾳ, παρ’ ᾧ Ζηνοποσειδῶνος ἱερόν
 ἐστιν. αἴτιον δὲ τὸ πολλοὺς κεραυνοὺς πίπτειν περὶ τὸν
 τόπον.

ἄλλα δὲ τῶν ὑδάτων καὶ σωματώδη ἐστὶ καὶ ἔχει ὥσπερ τι
 βάρος ἐν ἑαυτοῖς, ὡς τὸ ἐν Τροιζῆνι· τοῦτο γὰρ καὶ τῶν
 γευομένων εὐθὺς ποιεῖ πλῆρες τὸ στόμα. τὰ δὲ πρὸς τοῖς περὶ
 Πάγγαιον μετάλλοις τοῦ μὲν χειμῶνος τὴν κοτύλην ἄγουσαν
 ἔχει ἐνενήκοντα ἕξ, θέρους δὲ τεσσαράκοντα ἕξ. συστέλλει δὲ
 αὐτὸ καὶ πυκνοῖ μᾶλλον τὸ ψῦχος. διὸ καὶ ἐν τοῖς γνώμοσι
 ῥέον οὐκ ἀναδίδωσι τὰς ὥρας ἐν τῷ χειμῶνι, ἀλλὰ περιττεύει
 βραδυτέρας οὔσης τῆς ἐκροῆς διὰ τὸ πάχος. καὶ ταὐτὰ περὶ
 Αἰγύπτου φησίν, ὅπου μαλακώτερος ὁ ἀήρ. τὸ δὲ ἁλυκὸν ὕδωρ
 γεωδέστερόν ἐστι καὶ πλείονος δεῖται κατεργασίας, ὡς
 καὶ τὸ θαλάσσιον, θερμοτέραν ἔχον τὴν φύσιν
 καὶ μὴ ὁμοίως πάσχον. μόνον δ’ ἀτέραμνον τῶν ἁλυκῶν τὸ τῆς
 Ἀρεθούσης. χείρω δ’ ἐστὶ τὰ
 βαρυσταθμότερα καὶ τὰ σκληρότερα καὶ τὰ ψυχρότερα διὰ τὰς
 αὐτὰς αἰτίας· δυσκατεργαστότερα γάρ ἐστι τὰ μὲν τῷ πολὺ τὸ
 γεῶδες ἔχειν, τὰ δὲ ψυχρότητος ὑπερβολῇ. τὰ δὲ ταχὺ
 θερμαινόμενα κοῦφα καὶ ὑγιεινά. ἐν Κραννῶνι δ’ ἐστὶν ὕδωρ
 ἡσυχῇ θερμόν, ὃ διατηρεῖ κραθέντα τὸν οἶνον ἐπὶ δύο καὶ
 τρεῖς ἡμέρας. τὰ δ’ ἐπίρρυτα καὶ ἐξ ὀχετοῦ ὡς ἐπίπαν βελτίω
 τῶν στασίμων, κοπτόμενά τε μαλακώτερα γίνεται. διὰ τοῦτο
 καὶ τὰ ἀπὸ τῆς χιόνος δοκεῖ χρηστὰ εἶναι· καὶ
 γὰρ ἀνάγεται τὸ ποτιμώτερον καὶ τοῦτο κεκομμένον ἐστὶ τῷ
 ἀέρι· διὸ καὶ τῶν ὀμβρίων βελτίω· καὶ τὰ ἐκ κρυστάλλου δὲ
 διὰ τὸ κουφότερα εἶναι· σημεῖον δ’ ὅτι καὶ ὁ κρύσταλλος
 αὐτὸς κουφότερος τοῦ ἄλλου ὕδατος. τὰ δὲ ψυχρὰ σκληρά,
 διότι γεωδέστερα. τὸ δὲ σωματῶδες καὶ θερμανθὲν θερμότερον
 καὶ ψυχθὲν ψυχρότερόν ἐστι. κατὰ τὴν αὐτὴν δ’ αἰτίαν καὶ τὰ
 ἐν τοῖς ὄρεσι ποτιμώτερα τῶν ἐν τοῖς πεδίοις· ἧττον γὰρ
 μέμικται τῷ γεώδει. ποιεῖ δὲ τὸ γεῶδες καὶ τὰς ἐπιχρόας τῶν
 ὑδάτων. τὸ γοῦν τῆς ἐν Βαβυλῶνι λίμνης ἐρυθρὸν γίνεται ἐπί
 τινας ἡμέρας· τὸ δὲ τοῦ Βορυσθένους κατά τινας χρόνους
 ἰοβαφὲς καίπερ ὄντος καθ’ ὑπερβολὴν λεπτοῦ· σημεῖον δέ· τοῦ
 Ὑπάνιος ἐπάνω γίνεται διὰ κουφότητα τοῖς βορείοις.

πολλαχοῦ δ’ εἰσὶ κρῆναι αἳ μὲν ποτιμώτεραι καὶ
 οἰνωδέστεραι, ὡς ἡ περὶ Παφλαγονίαν, πρὸς ἥν φασι τοὺς
 ἐγχωρίους ὑποπίνειν προσιόντας, ἁλμώδεις
 δ’ ἅμα τῷ ὀξεῖ ἐν Σικανοῖς τῆς Σικελίας. ἐν τῇ Καρχηδονίων
 δὲ ἐπικρατείᾳ κρήνη ἐστὶν ᾗ τὸ ἐφιστάμενον ἐλαίῳ ἐστὶν
 ὅμοιον, μελάντερον δὲ τὴν χρόαν· ὃ
 ἀποσφαιροῦντες χρῶνται πρὸς τὰ πρόβατα καὶ τὰ κτήνη. καὶ
 παρ’ ἄλλοις δ’ εἰσὶ λίπος ἔχουσαι τοιοῦτον, ὡς ἡ ἐν Ἀσίᾳ,
 ὑπὲρ ἧς Ἀλέξανδρος ἐπέστειλεν ὡς ἐλαίου κρήνην εὑρηκώς. καὶ
 τῶν θερμῶν δ’ ἐκ φύσεως ὑδάτων ἔνια γλυκέα ἐστίν, ὡς τὰ ἐν
 Αἰγαῖς τῆσ Κιλικίας καὶ περὶ Παγασὰς τά τ’ ἐν τῇ
 Τρωικῇ Λαρίσσῃ καὶ περὶ Μαγνησίαν καὶ ἐν Μήλῳ καὶ Λιπάρᾳ·
 ἐν δὲ Προύσῃ τῇ πρὸς τὸν Μύσιον Ὄλυμπον τὰ βασιλικὰ
 καλούμενα. τὰ δ’ ἐν Ἀσίᾳ περὶ Τράλλεις καὶ τὸν Χαρακωμήτην
 ποταμόν, ἔτι δὲ Νῦσαν πόλιν οὕτως ἐστὶ λιπαρὰ ὡς μὴ δεῖσθαι
 τοὺς ἐναπολουμένους ἐλαίου. τοιαῦτα καὶ τὰ ἐν Δασκύλου
 κώμῃ. τὰ δ’ ἐν Καρούροις κατάξηρα καὶ σφόδρα θερμά· τὰ δὲ
 περὶ Μηνὸς κώμην, ἥ ἐστι Φρυγίας, τραχύτερά ἐστι καὶ
 λιτρωδέστερα, ὡς καὶ τὰ ἐν τῇ καλουμένῃ Λέοντος
 κώμῃ τῆς Φρυγίας. τὰ δὲ περὶ Δορύλαιον καὶ πινόμενά ἐστιν
 ἥδιστα· τὰ γὰρ περὶ Βαίας ἢ Βαίου λιμένα τῆς Ἰταλίας
 παντελῶς ἄποτα.

σταθμήσας τὸ ἀπὸ τῆς ἐν Κορίνθῳ Πειρήνης καλουμένης ὕδωρ
 κουφότερον πάντων εὗρον τῶν κατὰ τὴν
 Ἑλλάδα. οὐ γὰρ Ἀντιφάνει τῷ κωμικῷ πεπίστευκα λέγοντι κατὰ
 πολλὰ τὴν Ἀττικὴν διαφέρουσαν τῶν ἄλλων καὶ ὕδωρ κάλλιστον
 ἔχειν. φησὶ γάρ ( II 84 K )· 
 οἷα δ’ ἡ χώρα φέρει 
 διαφέροντα πάσης, Ἱππόνικε, τῆς οἰκουμένης, 
 τὸ μέλι, τοὺς ἄρτους, τὰ σῦκα. Β. σῦκα μέν, νὴ 
 τὸν Δία, 
 πάνυ φέρει. Α. βοσκήματ᾽, ἔρια, μύρτα, θύμα, 
 πυρούς, ὕδωρ, 
 ὥστε καὶ γνοίην ἂν εὐθὺς Ἀττικὸν πίνων ὕδωρ. 
 τὸ ὕδωρ ποταμοῦ σῶμά φησί που Εὔβουλος ὁ 
 κωμῳδιοποιὸς ( II 214 K ) εἰρηκέναι
 Χαιρήμονα τὸν τραγικόν ( p. 611 N )· 
 ἐπεὶ δὲ σηκῶν περιβολὰς ἠμείψαμεν 
 ὕδωρ τε ποταμοῦ σῶμα διεπεράσαμεν. 
 καὶ ἡμῶν δὲ πᾶσα δύναμις ἐξ ὑδάτων ἄρδεται. 
 ἐν Τήνῳ κρήνη ἐστὶν ἧς τῷ ὕδατι οἶνος οὐ μίγνυται. Ἡρόδοτος
 δὲ ἐν τετάρτῃ ( c. 52 ) τὸν Ὕπανίν φησιν ἀπὸ μὲν
 τῶν πηγῶν φερόμενον ἐπὶ πέντε ἡμέρας βραχὺν εἶναι καὶ
 γλυκύν, μετὰ δὲ ἄλλων τεσσάρων ἡμερῶν πλόον πικρὸν γίνεσθαι
 ἐκδιδούσης εἰς αὐτὸν κρήνης τινὸς πικρᾶς. Θεόπομπος
 ( FGH I 316 ) δέ φησι περὶ τὸν Ἐριγῶνα
 ποταμὸν ὀξὺ εἶναι ὕδωρ καὶ τοὺς πίνοντας αὐτὸ μεθύσκεσθαι
 καθὰ καὶ τοὺς τὸν οἶνον.

Ἀριστόβουλος δ’ ὁ Κασανδρεύς φησιν ( fr. 3 M )
 ἐν Μιλήτῳ κρήνην εἶναι Ἀχίλλειον
 καλουμένην, ἧς τὸ μὲν ῥεῦμα εἶναι γλυκύτατον, τὸ δ᾽
 ἐφεστηκὸς ἁλμυρόν· ἀφ’ ἧς οἱ Μιλήσιοι περιρράνασθαί φασι
 τὸν ἥρωα, ὅτε ἀπέκτεινε Τράμβηλον τὸν τῶν Λελέγων βασιλέα.
 φασὶ δὲ καὶ ὅτι τὸ περὶ Καππαδοκίαν ὕδωρ πολύ τε ὂν καὶ
 κάλλιστον οὐ σήπεται ἀπόρρυσιν οὐκ ἔχον, πλὴν εἰ μὴ ὑπὸ γῆν
 ῥέοι. Πτολεμαῖος δὲ ὁ βασιλεὺς ἐν ἑβδόμῳ ὑπομνημάτων
 ( FHG III 187 ) ‘ἐπὶ Κορίνθου προάγουσι,
 φησίν, ἡμῖν διὰ τῆς Κοντοπορείας καλουμένης κατὰ τὴν
 ἀκρώρειαν προσβαίνουσιν’ εἶναι κρήνην νᾶμα ἀνιεῖσαν χιόνος
 ψυχρότερον· ἐξ ἧς πολλοὺς μὴ πίνειν ἀποπαγήσεσθαι
 προσδοκῶντας, αὐτὸς δὲ λέγει πεπωκέναι. Φύλαρχος δέ φησιν
 ( FHG I 354 ) ἐν Κλείτορι εἶναι κρήνην ἀφ’ ἧς
 τοὺς πιόντας οὐκ ἀνέχεσθαι τὴν τοῦ οἴνου ὀδμήν. Κλέαρχός
 φησι ( FHG II 327 ) τὸ μὲν ὕδωρ ὥσπερ καὶ τὸ
 γάλα λευκὸν λέγεσθαι, οἶνον δὲ καθάπερ καὶ τὸ νέκταρ
 ἐρυθρόν, μέλι δὲ καὶ ἔλαιον χλωρόν, τὸ δ’ ἐκ τῶν μόρων
 θλιβόμενον μέλαν. 
 Εὔβουλος εὑρετικούς φησι τὸ ὕδωρ ποιεῖν τοὺς πίνοντας αὐτὸ
 μόνον ( II 211 K ), 
 τὸν δ’ οἶνον ἡμῶν τῷ φρονεῖν ἐπισκοτεῖν. 
 τὰ αὐτὰ δ’ ἰαμβεῖα καὶ Ὠφελίων φησί ( II 294
 K ).

τοιαῦτα ὥσπερ οἱ ῥήτορες πρὸς ὕδωρ εἰπὼν καὶ βραχὺ
 ἀναπαυσάμενος αὖθις ἔφη· ‘Ἄμφις ὁ κωμικός πού φησιν
 ( II 248 K )· 
 
 ἐνῆν ἄρ᾽, ὡς ἔοικε, κἀν οἴνῳ λόγος· 
 ἔνιοι δ’ ὕδωρ πίνοντές εἰσ’ ἀβέλτεροι. 
 Ἀντιφάνης δέ ( II 129 K )· 
 οἴνῳ .... τὸν οἶνον ἐξελαύνειν, 
 σάλπιγγι τὴν σάλπιγγα, τῷ κήρυκι τὸν βοῶντα, 
 κόπῳ κόπον, ψόφῳ ψόφον, τριωβόλῳ δὲ πόρνην, 
 αὐθαδίαν αὐθαδίᾳ, Καλλίστρατον μαγείρῳ, 
 στάσιν στάσει, μάχῃ μάχην, ὑπωπίοις δὲ πύκτην, 
 πόνῳ πόνον, δίκην δίκῃ, γυναικὶ τὴν γυναῖκα. 
 ὅτι καὶ ἐπὶ τοῦ ὕδατος ἔταττον οἱ παλαιοὶ τὸ
 ἄκρατον. Σώφρων ( fr. 22 Bo )· ‘ὕδωρ ἄκρατον εἰς
 τὰν κύλικα.’

ὅτι Φύλαρχός φησι ( FHG I 337 ) Θεόδωρον τὸν
 Λαρισσαῖον ὑδροπότην γενέσθαι, τὸν ἀλλοτρίως ἀεί ποτε πρὸς
 Ἀντίγονον ἐσχηκότα τὸν βασιλέα. φησὶ δὲ καὶ ἐν τῇ
 ζʹ τοὺς Ἴβηρας πάντας ὑδροποτεῖν
 καίτοι πλουσιωτάτους ἀνθρώπων ὄντας, μονοσιτεῖν τε αὐτοὺς
 ἀεὶ λέγει διὰ μικρολογίαν, ἐσθῆτας δὲ φορεῖν
 πολυτελεστάτας. Ἀριστοτέλης δ’ ( p. 562 R ) ἢ
 Θεόφραστος Φιλῖνόν τινα ἱστορεῖ μήτε ποτῷ χρήσασθαί ποτε
 μήτε ἐδέσματι ἄλλῳ ἢ μόνῳ γάλακτι πάντα τὸν βίον. Πύθερμος
 δὲ ( FHG IV 488 ) ἐν τοῖς Πειραιῶς τυραννεύουσι
 καταγράφει καὶ Γλαύκωνα ὑδροπότην. Ἡγήσανδρος δ’ ὁ Δελφὸς
 Ἀγχίμολον καὶ Μόσχον φησὶ ( FHG IV 418 ) τοὺς ἐν
 Ἤλιδι σοφιστεύσαντας ὑδροποτῆσαι πάντα
 τὸν βίον καὶ μόνα σῦκα προσφερομένους οὐδενὸς ἧττον
 διακεῖσθαι σώμασιν ἐρρωμενεστέρους· τὸν δ’ ἱδρῶτα
 αὐτῶν δυσώδη οὕτως ἔχειν ὡς πάντας αὐτοὺς
 ἐκκλίνειν ἐν τοῖς βαλανείοις. Μᾶτρις δ’ ὁ Θηβαῖος ὃν ἐβίω
 χρόνον οὐδὲν ἐσιτεῖτο ἢ μυρρίνης ὀλίγον, οἴνου δὲ καὶ τῶν
 ἄλλων πάντων ἀπείχετο πλὴν ὕδατος. ὑδροπότης δ’ ἦν καὶ
 Λάμπρος ὁ μουσικός, περὶ οὗ Φρύνιχός φησι ( I 388
 K )· 
 καὶ νιγ λάρους θρηνεῖν, ἐν οἷσι Λάμπρος
 ἐναπέθνῃσκεν, 
 ἄνθρωπος ὢν ὑδατοπότης, μινυρὸς
 ὑπερσοφιστής, 
 Μουσῶν σκελετός, ἀηδόνων ἠπίαλος, ὕμνος Ἅιδου. 
 Μάχων δ’ ὁ κωμικὸς ὑδροπότου Μοσχίωνος μέμνηται
 ( VI 246 b ).

Ἀριστοτέλης δ’ ἐν τῷ περὶ μέθης φησὶν ( fr. 90
 R ) ὅτι ἁλμυράς τινες προσφερόμενοι τροφὰς ἄδιψοι
 διέμειναν· ὧν ἦν Ἀρχωνίδης ὁ Ἀργεῖος. Μάγων δὲ ὁ
 Καρχηδόνιος τρὶς τὴν ἄνυδρον διῆλθεν ἄλφιτα ξηρὰ σιτούμενος
 καὶ μὴ πίνων. Πολέμων δ’ ὁ Ἀκαδημαικὸς ἀρξάμενος ἀπὸ
 τριάκοντα ἐτῶν ὑδροπότησε μέχρι θανάτου, ὡς ἔφη Ἀντίγονος ὁ
 Καρύστιος ( p. 66 Wil ). Διοκλῆ τε τὸν
 Πεπαρήθιόν φησι Δημήτριος ὁ Σκήψιος ( fr. 72
 Gaede ) μέχρι τέλους ψυχρὸν ὕδωρ πεπωκέναι. αὐτὸς
 δὲ περὶ αὑτοῦ μάρτυς ἀξιόχρεως Δημοσθένης ὁ ῥήτωρ ( 6,
 30 ) φάσκων χρόνον τινὰ ὕδωρ μόνον πεπωκέναι. καὶ
 Πυθέας γοῦν φησιν ( fr. 4 Tur )· ‘ἀλλὰ τοὺς νῦν δημαγωγοὺς ὁρᾶτε Δημοσθένη καὶ
 Δημάδην ὡς ἐναντίως τοῖς βίοις διάκεινται. ὃ μὲν
 γὰρ ὑδροποτῶν καὶ μεριμνῶν τὰς νύκτας, ὥς φασιν, ὃ δὲ
 πορνοβοσκῶν καὶ μεθυσκόμενος κατὰ τὴν ἡμέραν ἑκάστην
 προγάστωρ ἡμῖν ἐν ταῖς ἐκκλησίαις ἀνακαλεῖ.’ Εὐφορίων δὲ ὁ
 Χαλκιδεὺς οὕτω που γράφει ( p. 139 M )·
 ‘Λασύρτας ὁ Λασιώνιος οὐδὲν προσεδεῖτο ποτοῦ
 καθάπερ οἱ ἄλλοι, οὖρον δὲ προίετο καθάπερ πάντες ἄνθρωποι.
 καὶ πολλοὶ διὰ φιλοτιμίαν ἐπεχείρησαν παρατηρῆσαι καὶ
 ἀπέστησαν πρὸ τοῦ εὑρεῖν τὸ πραττόμενον. θέρους γὰρ ὥρᾳ καὶ
 τριακονθήμερον προσεδρεύοντες καὶ οὐδενὸς μὲν ὁρῶντες
 ἀπεχόμενον ἁλμυροῦ, τὴν κύστιν δ’ αὐτοῦ ἔχοντα
 συνεπείσθησαν ἀληθεύειν. ἐχρῆτο δὲ καὶ τῷ ποτῷ, ἀλλ’ οὐδὲν
 ἧττον οὐ προσεδεῖτο τούτου.’ 
 .. μεταλλάξαι διάφορα βρώματα 
 ἐσθ’ ἡδύ, 
 φησὶν Ἀντιφάνης ( II 118 K ), 
 καὶ τῶν πολλάκις θρυλουμένων 
 διάμεστον ὄντα τὸ παραγεύσασθαί τινος 
 καινοῦ παρέσχε διπλασίαν τὴν ἡδονήν.

ὁ Περσῶν βασιλεύς, ὥς φησιν ἐν τῇ αʹ Ἡρόδοτος
 ( c. 188 ), ὕδωρ ἀπὸ τοῦ Χοάσπεω πιεῖν ἄγεται
 τοῦ παρὰ Σοῦσα ῥέοντος· τοῦ μόνου πίνει ὁ βασιλεύς. τοῦ δὲ
 τοιούτου ὕδατος ἀπεψημένου πολλαὶ κάρτα ἅμαξαι τετράκυκλοι
 ἡμιόνειαι κομίζουσαι ἐν ἀγγείοις 
 ἀργυρέοισιν ἕπονταί οἱ.’ Κτησίας δὲ ὁ Κνίδιος καὶ ἱστορεῖ
 ( fr. 49 M ) ὅπως ἕψεται τὸ βασιλικὸν τοῦτο
 ὕδωρ καὶ ὅπως ἐναποτιθέμενον τοῖς ἀγγείοις φέρεται τῷ
 βασιλεῖ, λέγων αὐτὸ καὶ ἐλαφρότατον καὶ ἥδιστον εἶναι. καὶ
 ὁ τῆς Αἰγύπτου δὲ βασιλεὺς δεύτερος ὁ Φιλάδελφος ἐπίκλην
 ἐκδοὺς τὴν αὑτοῦ θυγατέρα Βερενίκην Ἀντιόχῳ τῷ Συρίας
 βασιλεῖ ἐν ἐπιμελείᾳ εἶχε πέμπειν αὐτῇ τὸ ἀπὸ τοῦ Νείλου
 ὕδωρ, ἵνα μόνου τούτου τοῦ ποταμοῦ ἡ παῖς πίνῃ,
 ἱστορεῖ Πολύβιος ( fr. 154 Hu ). Ἡλιόδωρος δέ
 φησι ( FHG IV 425 ) τὸν Ἐπιφανῆ Ἀντίοχον, ὃν διὰ
 τὰς πράξεις Πολύβιος Ἐπιμανῆ καλεῖ, τὴν κρήνην τὴν ἐν
 Ἀντιοχείᾳ κεράσαι οἴνῳ· καθάπερ καὶ τὸν Φρύγα Μίδαν φησὶ
 Θεόπομπος ( FHG I 289 ), ὅτε ἑλεῖν τὸν Σιληνὸν
 ὑπὸ μέθης ἠθέλησεν. ἐστὶ δὲ ἡ κρήνη, ὥς φησι Βίων
 ( FHG II 19 ), μέση Μαιδῶν καὶ Παιόνων Ἴννα
 καλουμένη. Στάφυλος δέ φησι ( FHG IV 506 ) τὴν
 τοῦ οἴνου πρὸς τὸ ὕδωρ κρᾶσιν Μελάμποδα πρῶτον εὑρεῖν. φησὶ
 δὲ καὶ πεπτικώτερον τοῦ οἴνου τὸ ὕδωρ Πλειστόνικος.

ὅτι τοῖς προπίνουσιν ἐπιτεταμένως οὐκ οἰκείως διατίθεται ὁ
 στόμαχος, ἀλλὰ μᾶλλον κακοῦται καὶ πολλάκις φθορὰν τῶν
 ληφθέντων παρασκευάζει. δεῖ οὖν τὸν ὑγιείας ἀντιποιούμενον
 καὶ συμμέτροις γυμνασίοις χρᾶσθαι διὰ τοὺς πολλοὺς ἱδρῶτας
 καὶ λουτροῖς, ὡς διᾶναί τε τὸ σῶμα καὶ μαλαχθῆναι· μετὰ δὲ
 ταῦτα προπίνειν ὕδωρ ὡς χρηστότατον, ἐν μὲν χειμῶνι καὶ
 ἔαρι θερμὸν ὡς μάλιστα, ἐν δὲ τῷ θέρει ψυχρόν, ὡς μὴ προεκλύειν τὸν στόμαχον· προπίνειν δὲ
 σύμμετρον τῷ πλήθει χάριν τοῦ προαναληφθῆναι τοῦτο εἰς τὴν
 ἕξιν καὶ μὴ ἀκέραιον ἀναδίδοσθαι τὴν ἀπὸ τοῦ οἴνου δύναμιν
 μηδὲ τοῖς πέρασι τῶν ἀγγείων προσπίπτουσαν ἐπιδάκνειν. ἐὰν
 δέ τις ἡμῶν τοῦτο δυσκόλως ποιῇ, γλυκὺν ὑδαρῆ θερμὸν
 προλαμβανέτω, μάλιστα δὲ τὸν καλούμενον πρότροπον τὸν
 γλυκὺν Λέσβιον ὄντα εὐστόμαχον. καὶ ὁ γλυκάζων δ᾽
 οἶνος οὐ βαρύνει τὴν κεφαλήν, ὡς Ἱπποκράτης ἐν τῷ περὶ
 διαίτης φησίν ( II 332 Litt ), ὅ τινες μὲν
 ἐπιγράφουσι περὶ ὀξέων νόσων , οἳ δὲ περὶ
 πτισάνης, ἄλλοι δὲ πρὸς τὰς Κνιδίας γνώμας. λέγει δέ· ‘ὁ
 γλυκὺς ἧσσόν ἐστι καρηβαρικὸς τοῦ οἰνώδεος καὶ ἧσσον φρενῶν
 ἁπτόμενος καὶ διαχωρητικώτερος τοῦ ἑτέρου κατ’ ἔντερον.’ οὐ
 δεῖ δὲ προπίνειν καθὰ τοὺς Καρμανούς φησι Ποσειδώνιος
 ( FHG III 275 )· τούτους γὰρ φιλοφρονουμένους
 ἐν τοῖς συμποσίοις λύειν τὰς ἐπὶ τῷ προσώπῳ φλέβας καὶ τὸ
 καταρρέον αἷμα μιγνύντας τῷ πόματι προσφέρεσθαι, τέλος
 φιλίας νομίζοντας τὸ γεύεσθαι τοῦ ἀλλήλων αἵματος. μετὰ δὲ
 τὴν προσφορὰν ταύτην συγχρίεσθαι τὴν κεφαλὴν μύρῳ, μάλιστα
 μὲν ῥοδίνῳ, εἰ δὲ μή, μηλίνῳ, εἰς τὸ ἀποκρούεσθαί τι ἀπὸ
 τοῦ τόπου καὶ μὴ βλάπτεσθαι ἀπὸ τῆς τῶν οἴνων ἀναθυμιάσεως·
 εἰ δὲ μή, ἰρίνῳ ἢ ναρδίνῳ. οὐ κακῶς οὖν Ἄλεξίς φησιν
 ( II 368 K )· 
 
 ἐναλείφεται τὰς ῥῖνας· ὑγιείας μέρος 
 μέγιστον ὀσμὰς ἐγκεφάλῳ χρηστὰς ποιεῖν.

ἐκκλίνειν δὲ δεῖ τὰ πάχη τῶν μύρων ὕδωρ τε πίνειν τὸ κατὰ
 πρόσοψιν λεπτὸν καὶ διαυγές, ὃ δὴ καὶ κατὰ τὸν σταθμόν ἐστι
 κοῦφον καὶ οὐδὲν ἐν αὑτῷ γεῶδες ἔχει. τὸ δὲ συμμέτρως
 θερμαινόμενον καὶ ψυχόμενον ὕδωρ χρηστόν ἐστι καὶ εἰς
 χάλκεον ἢ ἀργύρεον ἄγγος ἐγχεόμενον οὐ ποιεῖ τὸ ἰῶδες. φησὶ
 δὲ καὶ Ἱπποκράτης ( IV 542, 26. V 88, 11 Litt )·
 ‘ὕδωρ τὸ ταχέως θερμαινόμενον καὶ ψυχόμενον ἀεὶ
 κουφότερον.’ μοχθηρὰ δ’ ἐστὶ τὰ βραδέως τὰ ὄσπρια τήκοντα.
 τοιαῦτα δὲ τὰ νιτρώδη καὶ ἁλμυρά. ἐν δὲ τῷ περὶ ὑδάτων
 Ἱπποκράτης ( VI 118 Litt? ) καλεῖ τὸ χρηστὸν
 ὕδωρ πότιμον. τὰ δὲ τῶν ὑδάτων στάσιμα χαλεπά, ὡς τὰ
 λιμναῖα καὶ τὰ ἑλώδη. ἐστὶ δὲ καὶ τῶν κρηναίων τὰ πλεῖστα
 σκληρότερα. Ἐρασίστρατος δέ φησιν ὡς ‘δοκιμάζουσί τινες τὰ
 ὕδατα σταθμῷ ἀνεξετάστως. ἰδοὺ γὰρ τοῦ ἐξ Ἀμφιαράου ὕδατος
 καὶ τοῦ ἐξ Ἐρετρίας συμβαλλομένων, τοῦ μὲν
 φαύλου τοῦ δὲ χρηστοῦ ὄντος, οὐδ’ ἥτις ἐστὶ διαφορὰ κατὰ
 τὸν σταθμόν.’ Ἱπποκράτης δ’ ἐν τῷ περὶ τόπων ( II 30
 Litt ) ἄριστά φησιν εἶναι τῶν ὑδάτων ὅσα ἐκ
 μετεώρων χωρίων ῥεῖ καὶ ἐκ λόφων γεηρῶν. ταῦτα γὰρ |λευκὰ
 καὶ γλυκέα καὶ τὸν οἶνον ὀλίγον φέρειν οἷά τέ ἐστι, τόν τε
 χειμῶνα θερμαίνεται καὶ τὸ θέρος ψυχρά ἐστιν. ἐπαινεῖ δὲ
 μάλιστα ὧν τὰ ῥεύματα πρὸς ἀνατολὴν ἡλίου ἔρρωγε καὶ μάλιστα πρὸς τὰς θερινάς. ἀνάγκη γὰρ λαμπρὰ
 εἶναι καὶ εὐώδη καὶ κοῦφα. Διοκλῆς δέ φησι τὸ ὕδωρ πεπτικὸν
 εἶναι καὶ ἄφυσον ψυκτικόν τε μετρίως ὀξυδερκές τε καὶ
 ἥκιστα καρηβαρικὸν κινητικόν τε ψυχῆς καὶ σώματος.
 Πραξαγόρας τε ταὐτά φησι· ἐπαινεῖ δὲ τὸ ὄμβριον, Εὐήνωρ δὲ
 τὰ λακκαῖα· χρηστότερόν τε εἶναι φάσκει τὸ ἐξ Ἀμφιαράου
 συμβαλλόμενον τῷ ἐν Ἐρετρίᾳ.

ὅτι δὲ τὸ ὕδωρ ὁμολογουμένως ἐστὶ τρόφιμον δῆλον ἐκ τοῦ
 τρέφεσθαί τινα ἐξ αὐτοῦ μόνου τῶν ζῴων, ὥσπερ τοὺς
 τέττιγας. πολλὰ δὲ καὶ τῶν ἄλλων ὑγρῶν ἐστι τρόφιμα, οἷον
 γάλα, πτισάνη, οἶνος. τὰ γοῦν ὑποτίτθια γάλακτι διαρκεῖται.
 καὶ πολλὰ δὲ ἔθνη γαλακτοποτοῦντα ζῇ. Δημόκριτον δὲ τὸν
 Ἀβδηρίτην λόγος ἔχει διὰ γῆρας ἐξάξαι αὑτὸν διεγνωκότα τοῦ
 ζῆν καὶ ὑφαιροῦντα τῆς τροφῆς καθ’ ἑκάστην ἡμέραν, ἐπεὶ αἱ
 τῶν Θεσμοφορίων ἡμέραι ἐνέστησαν, δεηθεισῶν τῶν οἰκείων
 γυναικῶν μὴ ἀποθανεῖν κατὰ τὴν πανήγυριν, ὅπως ἑορτάσωσι,
 πεισθῆναι κελεύσαντα μέλιτος ἀγγεῖον αὑτῷ πλησίον
 παρατεθῆναι, καὶ διαζῆσαι ἡμέρας ἱκανὰς τὸν ἄνδρα, τῇ ἀπὸ
 τοῦ μέλιτος ἀναφορᾷ μόνῃ χρώμενον, καὶ μετὰ τὰς ἡμέρας
 βασταχθέντος τοῦ μέλιτος ἀποθανεῖν. ἔχαιρε δὲ ὁ Δημόκριτος
 ἀεὶ τῷ μέλιτι· καὶ πρὸς τὸν πυθόμενον πῶς ἂν ὑγιῶς τις
 διάγοι ἔφη, εἰ τὰ μὲν ἐντὸς μέλιτι βρέχοι, τὰ δ’ ἐκτὸς
 ἐλαίῳ. καὶ τῶν Πυθαγορικῶν δὲ τροφὴ ἦν ἄρτος μετὰ μέλιτος,
 ὥς φησιν Ἀριστόξενος ( FHG II
 273 ), τοὺς προσφερομένους αὐτὰ ἀεὶ ἐπ’ ἀρίστῳ
 λέγων ἀνόσους διατελεῖν. Λύκος δὲ πολυχρονίους φησὶν
 ( FHG II 373 ) εἶναι τοὺς Κυρνίους (οἰκοῦσι
 δ’ οὗτοι περὶ Σαρδόνα) διὰ τὸ μέλιτι ἀεὶ χρῆσθαι· πλεῖστον
 δὲ τοῦτο γίνεται παρ’ αὐτοῖς.

ὅρα τὸ ‘ἀνατιθεμένων πάντων τὴν ζήτησιν’ ἤτοι
 ἀναβαλλομένων. 
 ὅτι τὸ ἄνηστις ἡ νῆστις πλεονασμῷ τοῦ ᾱ, ὡς στάχυς ἄσταχυς,
 παρὰ Κρατίνῳ κεῖται ( I 26 K )· 
 οὐ γάρ τοι σύ γε πρῶτος ἄκλητοσ φοιτᾷς
 ἐπὶ 
 δεῖπνον ἄνηστις. 
 τὸ δὲ ὀξύπεινος παρὰ Διφίλῳ ( II 572
 K )· 
 τέρπομαι γυμνοὺς ὁρῶν 
 τοὺς ὀξυπείνους καὶ πρὸ τῶν καιρῶν ἀεὶ 
 πάντ’ εἰδέναι σπεύδοντας. 
 καὶ Ἀντιφάνης ( II 124 K )· 
 ἓν νόσημα τοῦτ’ ἔχει· 
 ἀεὶ γὰρ ὀξύπεινός ἐστι. Β. Θετταλὸν 
 λέγει κομιδῇ τὸν ἄνδρα. 
 καὶ Εὔβουλος ( II 167 K )· 
 Ζῆθον μὲν ἐλθόνθ’ ἁγνὸν ἐς Θήβης πέδον 
 οἰκεῖν κελεύει· καὶ γὰρ ἀξιωτέρους 
 πωλοῦσιν, ὡς ἔοικε, τοὺς ἄρτους ἐκεῖ· 
 ὃ δ’ ὀξύπεινος. τὸν δὲ μουσικώτατον 
 κλεινὰς Ἀθήνας ἐκπερᾶν Ἀμφίονα· 
 οὗ ῥᾷστ’ ἀεὶ πεινῶσι Κεκροπιδῶν κόροι 
 κάπτοντες αὔρας, ἐλπίδας σιτούμενοι.

ὁ δὲ μονοσιτῶν κεῖται παρ’ Ἀλέξιδι ( II 396
 K )· 
 ἐπὰν ἰδιώτην ἄνδρα μονοσιτοῦντ’ ἴδῃς 
 ἢ μὴ ποθοῦντ’ ᾠδὰς ποιητὴν καὶ μέλη, 
 τὸν μὲν ἰδιώτην τοῦ βίου τὸν ἥμισυν 
 ἀπολωλεκέναι νόμιζε, τὸν δὲ τῆς τέχνης 
 τὴν ἡμίσειαν· ζῶσι δ’ ἀμφότεροι μόλις. 
 Πλάτων ( I 658 K )· ‘οὐ μονοσιτῶν
 ἑκάστοτε ἀλλὰ κἀνίοτε δειπνῶν δὶς τῆς ἡμέρας.’ 
 ὅτι νωγαλεύματα ἐκάλουν τὰ ἡδέα βρώματα. Ἀραρώς ( II
 217 K )· 
 τὰ κομψὰ μὲν δὴ ταῦτα νωγαλεύματα. 
 Ἄλεξις ( II 398 K )· 
 Θασίοις οἰναρίοις 
 τῆς ἡμέρας τὸ λοιπὸν ὑποβρέχει μέρος 
 καὶ νωγαλίζει. 
 Ἀντιφάνης ( II 38 K )· 
 βότρυς, ῥοίας, φοίνικας, ἕτερα νώγαλα. 
 ἀπόσιτον δ’ εἴρηκε Φιλωνίδης ( I 255
 K ), αὐτόσιτον δὲ Κρώβυλος ( IV 565 M )·
 ‘παράσιτον αὐτόσιτον.’ ἀναρίστητον δ’ εἴρηκεν Εὔπολις
 ( I 273 K ). ἀναγκόσιτον δὲ Κράτης ( I
 143 K ). καὶ Νικόστρατος δέ ( II 228
 K )· 
 μειράκιον .. κατὰ τύχην 
 ὑποσκαφιόκαρτόν τι κεχλαμυδωμένον 
 κατάγεις ἀναγκόσιτον. 
 ἀριστόδειπνον δ’ εἶπεν Ἄλεξις ( II
 402 )· 
 
 ἀφ’ ὧν γένοιτ’ ἂν ἡμῖν σύντομον 
 ἀριστόδειπνον.

μετὰ ταῦτα ἀναστάντες κατεκλίνθημεν ὡς ἕκαστος ἤθελε, οὐ
 περιμείναντες ὀνομακλήτορα τὸν τῶν δείπνων ταξίαρχον. 
 ὅτι καὶ τρίκλινοι οἶκοι καὶ τετράκλινοι καὶ ἑπτάκλινοι καὶ
 ἐννεάκλινοι καὶ κατὰ τοὺς ἑξῆς ἀριθμοὺς ἦσαν παρὰ τοῖς
 παλαιοῖς. Ἀντιφάνης ( II 129 K )· 
 συναγαγὼν 
 τρεῖς ὄντας εἰς τρίκλινον ὑμᾶς. 
 Φρύνιχος ( I 387 K )· 
 ἑπτάκλινος οἶκος ἦν καλός, 
 εἶτ’ ἐννεάκλινος ἕτερος οἶκος. 
 Εὔβουλος ( II 208 K )· 
 θὲς ἑπτάκλινον. Β. ἑπτάκλινος οὑτοσί. 
 Α. καὶ πέντε κλίνας Σικελικάς. Β. λέγ’ ἄλλο τι. 
 Α. Σικελικὰ προσκεφάλαια πέντε. 
 Ἄμφις ( II 249 K )· 
 οὐχ ὑποστρώσεις ποτὲ 
 τρίκλινον; 
 Ἀναξανδρίδης ( II 162 K )· 
 τρίκλινον δ’ εὐθέως συνήγετο 
 καὶ συναυλίαι γερόντων. — 
 ἀλλὰ ξενῶνας οἶγε καὶ ῥᾶνον δόμους 
 στρώννυ τε κοίτας καὶ πυρὸς φλέξον μένος 
 κρατῆρά τ’ αἴρου καὶ τὸν ἥδιστον κέρα ( IV 605
 M ).

‘νῦν δὲ τὴν τῶν στρωμάτων σύνθεσιν περιβολῇ χωρίζουσι καὶ
 ὑποβολῇ,’ φησὶ Πλάτων ὁ φιλόσοφος
 ( Polit. p. 280 b ). ὁ δ’ ὁμώνυμος αὐτῷ
 ποιητής φησι ( I 658 K )· 
 κἆτ’ ἐν κλίναις ἐλεφαντόποσιν καὶ στρώμασι
 πορφυροβάπτοις 
 κἀν φοινικίσι Σαρδιακαῖσιν κοσμησάμενοι
 κατάκεινται. 
 ἤκμασε δ’ ἡ τῶν ποικίλων ὑφή, μάλιστα ἐντέχνων
 περὶ αὐτὰ γενομένων Ἀκεσᾶ καὶ Ἑλικῶνος τῶν Κυπρίων. ὑφάνται
 δ’ ἦσαν ἔνδοξοι· καὶ ἦν Ἑλικὼν υἱὸς Ἀκεσᾶ, ὥς φησιν
 Ἱερώνυμος ( fr. 32 Hi ). ἐν Πυθοῖ γοῦν ἐπί τινος
 ἔργου ἐπιγέγραπται· 
 τεῦξ’ Ἑλικὼν Ἀκεσᾶ Σαλαμίνιος, ᾧ ἐνὶ χερσὶ 
 πότνια θεσπεσίην Παλλὰς ἔπνευσε χάριν. 
 τοιοῦτος ἦν καὶ Παθυμίας ὁ Αἰγύπτιος. — 
 ὡς ἐγὼ σκιρτῶ πάλαι 
 ὅπου ῥοδόπνοα στρώματ’ ἔστι, καὶ 
 λούμενος 
 μύροις ψακαστοῖς, 
 φησὶν Ἔφιππος ( II 263 K ). Ἀριστοφάνης
 ( I 561 K )· 
 ὅστις ἐν ἡδυόσμοις 
 στρώμασι παννυχίζων 
 τὴν δέσποιναν ἐρείδεις. 
 Σώφρων δὲ ( fr. 26 Bo ) ‘στρουθωτὰ
 ἑλίγματά φησιν ἐντετιμημένα.’ Ὅμηρος δὲ ὁ θαυμασιώτατος τῶν
 στρωμάτων τὰ μὲν κατώτερα λῖτα εἶναι φάσκει ( Od. 1.130 ) ἤτοι λευκὰ καὶ μὴ
 βεβαμμένα ἢ πεποικιλμένα, τὰ δὲ περιστρώματα ( Od. 10.352 ) ‘ῥήγεα καλά,
 πορφύρεα.’

πρῶτοι δὲ Πέρσαι, ὥς φησιν Ἡρακλείδης 
 ( FHG II 97 ), καὶ τοὺς λεγομένους
 στρώτας ἐφεῦρον, ἵνα κόσμον ἔχῃ ἡ στρῶσις καὶ εὐάφειαν. τὸν
 οὖν Κρῆτα Τιμαγόραν ἢ τὸν ἐκ Γόρτυνος, ὥς φησι
 Φαινίας ὁ περιπατητικός ( FHG II 296 ), Ἔντιμον,
 ὃς ζήλῳ Θεμιστοκλέους ἀνέβη ὡς βασιλέα, τιμῶν Ἀρταξέρξης
 σκηνήν τε ἔδωκεν αὐτῷ διαφέρουσαν τὸ κάλλος καὶ τὸ μέγεθος
 καὶ κλίνην ἀργυρόποδα, ἔπεμψε δὲ καὶ στρώματα πολυτελῆ καὶ
 τὸν ὑποστρώσοντα, φάσκων οὐκ ἐπίστασθαι τοὺς Ἕλληνας
 ὑποστρωννύειν. καὶ ἐπὶ τὸ συγγενικὸν ἄριστον ἐκαλεῖτο ὁ
 Κρὴς οὗτος, τὸν βασιλέα ψυχαγωγήσας· ὅπερ οὐδενὶ πρότερον
 τῶν Ἑλλήνων ἐγένετο, ἀλλ’ οὐδ’ ὕστερον. αὕτη γὰρ ἡ τιμὴ
 τοῖς συγγενέσι διεφυλάττετο. Τιμαγόρᾳ μὲν γὰρ τῷ Ἀθηναίῳ τῷ
 προσκυνήσαντι βασιλέα καὶ μάλιστα τιμηθέντι τοῦτο οὐχ
 ὑπῆρξε· τῶν δὲ παρατιθεμένων βασιλεῖ τούτῳ τινὰ ἀπὸ τῆς
 τραπέζης ἀπέστελλε. Ἀνταλκίδᾳ δὲ τῷ Λάκωνι τὸν αὑτοῦ
 στέφανον εἰς μύρον βάψας ἔπεμψε. τῷ δ’ Ἐντίμῳ τοιαῦτα πολλὰ
 ἐποίει καὶ ἐπὶ τὸ συγγενικὸν ἄριστον ἐκάλει. ἐφ’ ᾧ οἱ
 Πέρσαι χαλεπῶς ἔφερον ὡς τῆς τε τιμῆς δημευομένης καὶ
 στρατείας ἐπὶ τὴν Ἑλλάδα πάλιν ἐσομένης. ἔπεμψε δὲ καὶ
 κλίνην αὐτῷ ἀργυρόποδα καὶ στρωμνὴν καὶ σκηνὴν οὐρανοφόρον
 ἀνθινὴν καὶ θρόνον ἀργυροῦν καὶ ἐπίχρυσον σκιάδειον καὶ
 φιάλας λιθοκολλήτους χρυσᾶς εἴκοσι, ἀργυρᾶς δὲ μεγάλας
 ἑκατὸν καὶ κρατῆρας ἀργυροῦς καὶ παιδίσκας ἑκατὸν καὶ
 παῖδας ἑκατὸν χρυσοῦς τε ἑξακισχιλίους
 χωρὶς τῶν εἰς τὰ ἐπιτήδεια καθ’ ἡμέραν διδομένων.

τράπεζαι ἐλεφαντόποδες τῶν ἐπιθημάτων ἐκ τῆς καλουμένης
 σφενδάμνου πεποιημένων. Κρατῖνος ( I 100 K )·
 
 γαυριῶσαι δ’ ἀναμένουσιν ὧδ’ ἐπηγλαισμέναι 
 μείρακες φαιδραὶ τράπεζαι τρισκελεῖς
 σφενδάμνιναι. 
 εἰπόντος τινὸς κυνικοῦ τρίποδα τὴν τράπεζαν 
 δυσχεραίνει ὁ παρὰ τῷ σοφιστῇ Οὐλπιανὸς καὶ λέγει·
 ‘τήμερον ἐγὼ ‘πράγματα ἕξω ἐξ ἀπραξίας.’ πόθεν γὰρ τούτῳ ὁ
 τρίπους; εἰ μὴ τὴν Διογένους βακτηρίαν σὺν καὶ τὼ πόδε
 ἀριθμῶν οὗτος τρίποδα προσηγόρευσε, πάντων τραπέζας
 καλούντων τὰς παραθέσεις ταύτας.’ 
 ὅτι Ἡσίοδος ἐν Κήυκος γάμῳ ( fr. 177 Rz ) — κἂν
 γὰρ γραμματικῶν παῖδες ἀποξενῶσι τοῦ ποιητοῦ τὰ ἔπη ταῦτα,
 ἀλλ’ ἐμοὶ δοκεῖ ἀρχαῖα εἶναι — τρίποδας τὰς τραπέζας φησί.
 καὶ Ξενοφῶν δ’ ὁ μουσικώτατος ἐν ζʹ Ἀναβάσεως
 γράφει ( c. 3, 21 )· ‘τρίποδες εἰσηνέχθησαν
 πᾶσιν· οὗτοι δὲ ὅσον εἴκοσι κρεῶν μεστοὶ νενεμημένων.’ καὶ
 ἐπάγει· ‘μάλιστα δ’ αἱ τράπεζαι κατὰ τοὺς ξένους ἀεὶ
 ἐτίθεντο.’ Ἀντιφάνης ( II 127 K )· 
 ἐπεὶ δ’ ὁ τρίπους ἤρθη κατὰ χειρῶν τ’ εἴχομεν. 
 Εὔβουλος ( II 208 K ) 
 τρίποδες οὗτοι πέντε σοι 
 καὶ πέντε — Β. πεντηκοστολόγος γενήσομαι. 
 
 Ἐπίχαρμος ( p. 262 L )· 
 τί δὲ τόδ’ ἐστί; Β. δηλαδὴ τρίπους. Α. τί μὰν 
 ἔχει πόδας 
 τέτορας; οὔκ ἐστιν τρίπους, ἀλλ’ ἐστὶν 
 οἶμαι 
 τετράπους. 
 Β. ἐστὶ δ’ ὄνομ’ αὐτῷ τρίπους, τέτοράς γε μὰν 
 ἔχει πόδας. 
 Α. Οἰδίπους τοίνυν ποτ’ ἦν, αἴνιγμά τοι νοεῖς. 
 Ἀριστοφάνης ( I 526 K )· 
 τράπεζαν ἡμῖν εἴσ φερε 
 τρεῖς πόδας ἔχουσαν, τέσσαρας δὲ μὴ ᾽χέτω. 
 Β. καὶ πόθεν ἐγὼ τρίπουν τράπεζαν λήψομαι;

ὅτι ἔθος ἦν ἐν τοῖς δείπνοις τῷ ἑστιάτορι κατακλιθέντι
 προδίδοσθαι γραμματείδιόν τι περιέχον ἀναγραφὴν τῶν
 παρεσκευασμένων, ἐφ’ ᾧ εἰδέναι ὅ τι μέλλει ὄψον φέρειν ὁ
 μάγειρος. 
 ΔΑΜΑΣΚΗΝΑ. Δαμασκοῦ τῆς πόλεως ἐνδόξου οὔσης καὶ μεγάλης
 πολλοὶ τῶν ἀρχαίων μέμνηνται. ἐπεὶ δὲ πλεῖστον ἐν τῇ τῶν
 Δαμασκηνῶν ἐστι χώρᾳ τὸ κοκκύμηλον καλούμενον καὶ κάλλιστα
 γεωργεῖται, ἰδίως καλεῖται τὸ ἀκρόδρυον Δαμασκηνὸν ὡς
 διάφορον τῶν κατὰ τὰς ἄλλας χώρας γινομένων. κοκκύμηλα οὖν
 ἐστι ταῦτα· ὧν ἄλλος τε μέμνηται καὶ Ἱππῶναξ ( fr. 81
 B4 )· 
 στέφανον εἶχον κοκκυμήλων καὶ μίνθης. 
 
 Ἄλεξις ( II 397 K )· 
 καὶ μὴν ἐνύπνιον οἴομαί γ᾽ ἑορακέναι 
 νικητικόν. Β. λέγ’ αὐτό. Α. τὸν νοῦν πρόσεχε δή· 
 ἐν τῷ σταδίῳ τῶν ἀνταγωνιστῶν μέ τις 
 ἐδόκει στεφανοῦν γυμνὸς προσελθὼν ... 
 στεφάνῳ κυλιστῷ κοκκυμήλων — Β. Ἡράκλεις. 
 Α. πεπόνων ... 
 πάλιν ( ib. p. 398 )· 
 ἑόρακας ἤδη πώποτ’ ἐσκευασμένον 
 ἤνυστρον ἢ σπλῆν’ ὀπτὸν ὠνθυλευμένον 
 ἢ κοκκυμήλων σπυρίδα πεπόνων; 
 τοιοῦτ’ ἔχει τὸ μέτωπον. 
 Νίκανδρος ( fr. 87 Schn )· 
 μῆλον ὃ κόκκυγος καλέουσι. 
 Κλέαρχος δ’ ὁ περιπατητικός φησι ( FHG II
 327 ) Ῥοδίους καὶ Σικελιώτας βράβυλα καλεῖν τὰ
 κοκκύμηλα, ὡς καὶ Θεόκριτος ὁ Συρακούσιος ( 7,
 146 )· 
 ὅρπηκες βραβίλοισι καταβρίθοντες ἔραζε. 
 καὶ πάλιν ( 12, 3 )· 
 ὅσον μῆλον βραβίλοιο 
 ἥδιον. 
 ἐστὶ δὲ τοῦτο τὸ ἀκρόδρυον μικρότερον μὲν τῇ
 περιφορᾷ τῶν κοκκυμήλων, τῇ δ’ ἐδωδῇ τὸ αὐτό, πλὴν ὀλίγον
 δριμύτερον. Σέλευκος δ’ ἐν Γλώσσαις βράβιλά φησιν ἦλα
 κοκκύμηλα μάδρυα τὰ αὐτὰ εἶναι· τὰ μὲν
 μάδρυα οἷον μαλόδρυα, τὰ δὲ βράβυλα ὅτι εὐκοίλια καὶ τὴν
 βορὰν ἐκβάλλοντα, ἦλα δὲ οἷον μῆλα, ὡς Δημήτριος ὁ Ἰξίων
 λέγει ἐν Ἐτυμολογίᾳ. Θεόφραστος δὲ λέγει ( h. pl. 3,
 6, 4 )· ‘κοκκυμηλέα καὶ σποδιάς· τοῦτο δ’ ἐστὶν
 ὥσπερ ἀγρία κοκκυμηλέα.’ Ἀραρὼς δὲ κοκκύμηλον καλεῖ
 ( II 219 K ) τὸ δένδρον, κοκκύμηλον δὲ τὸ
 ἀκρόδρυον. Δίφιλος δὲ ὁ Σίφνιος μέσως φησὶν εἶναι ταῦτα
 εὔχυλα, εὔφθαρτα, εὐέκκριτα, ὀλιγότροφα.

ΚΕΡΑΣΙΑ. Θεόφραστος ἐν τῷ περὶ φυτῶν ( h. pl. 3, 13,
 1 )· ‘ἴδιον δὲ τῇ φύσει δένδρον ὁ κέρασός ἐστι καὶ
 μεγέθει μέγα· καὶ γὰρ εἰς εἴκοσι καὶ τέσσαρας πήχεις
 αὔξεται. φύλλον δὲ ὅμοιον ἔχει τῷ τῆς μεσπίλης, σκληρὸν δὲ
 καὶ πλατύτερον, φλοιὸν δ’ ὅμοιον φιλύρᾳ, ἄνθος δὲ λευκόν,
 ἀπίῳ καὶ μεσπίλῃ ὅμοιον, ἐκ μικρῶν ἀνθῶν συγκείμενον,
 κηριῶδες. ὁ δὲ καρπὸς ἐρυθρός, ὅμοιος διοσπύρῳ τὸ σχῆμα, τὸ
 δὲ μέγεθος ἡλίκον κύαμος, πλὴν τοῦ διοσπύρου μὲν ὁ πυρὴν
 σκληρός, τοῦ δὲ κεράσου μαλακός.’ καὶ πάλιν ( ib. 3,
 15, 6 )· ‘κράταιγος· οἳ δὲ κραταίγονον καλοῦσιν.
 ἔχει δὲ τὸ μὲν φύλλον τεταμένον ὅμοιον μεσπίλῃ· πλὴν μεῖζον
 ἐκείνου καὶ πλατύτερον ἢ προμηκέστερον· τὸν δὲ χαραγμὸν οὐκ
 ἔχει ὥσπερ ἐκεῖνο. γίνεται δὲ τὸ δένδρον οὔτε μέγα λίαν
 οὔτε παχύ· τὸ δὲ ξύλον ποικίλον, ξανθόν, ἰσχυρόν. φλοιὸν δ᾽
 ἔχει λεῖον ὅμοιον μεσπίλῃ· μονόριζον
 εἰς βάθος ὡς ἐπὶ πολύ. καρπὸν δ’ ἔχει στρογγύλον ἡλίκον ὁ
 κότινος· πεπαινόμενος δὲ ξανθός τέ ἐστι καὶ ἐπιμελαίνεται·
 ἔχει δὲ τὴν γεῦσιν καὶ τὸν χυλὸν μεσπίλου· διόπερ ἀγρία
 μεσπίλη δόξειε ἂν μᾶλλον εἶναι.’ ἐκ τούτων μοι
 δοκεῖ, φησίν, ὁ φιλόσοφος τὸ νῦν κεράσιον καλούμενον
 ἐμφανίζειν.

Ἀσκληπιάδης δὲ ὁ Μυρλεανὸς χαμαικέρασόν τινα καλῶν δένδρον
 ἔφη οὕτως· ‘ἐν τῇ Βιθυνῶν γῇ γίνεται ἡ χαμαικέρασος, ἧς ἡ
 μὲν ῥίζα ἐστὶν οὐ μεγάλη, ἀλλ’ οὐδὲ τὸ δένδρον, ἀλλὰ τῇ
 ῥοδῇ ἴσον, ὁ δὲ καρπὸς τὰ μὲν ἄλλα πάντα κεράσῳ 
 ὅμοιος, τοὺς δὲ πλείονι χρησαμένους καθότι οἶνος βαρύνει τε
 καὶ ἀλγεῖν τὴν κεφαλὴν τίθησι.’ ταῦτα ὁ Ἀσκληπιάδης, φησί,
 μοι δοκεῖ λέγειν περὶ τῶν μιμαικύλων. τό τε γὰρ φέρον αὐτὰ
 δένδρον τοιοῦτον καὶ ὁ πλέον τῶν ἑπτὰ τοῦ καρποῦ φαγὼν
 κεφαλαλγὴς γίνεται. Ἀριστοφάνης ( I 559 K )·
 
 ἐν τοῖς ὄρεσιν δ᾽ αὐτομάτοισιν τὰ
 μιμαίκυλ᾽ 
 ἐφύετο πολλά. 
 Θεόπομπος ( I 751 K )· 
 τρώγουσι μύρτα καὶ πέπονα μιμαίκυλα. 
 Κράτης ( I 142 K )· 
 πάνυ γάρ ἐστιν ὡρικώτατα 
 τὰ τιτθί’ ὥσπερ μῆλον ἢ μιμαίκυλον. 
 
 Ἄμφις ( II 247 K )· 
 ὁ συκάμινος συκάμιν᾽, ὁρᾷς, φέρει, 
 ὁ πρῖνος ἀκύλους, ὁ κόμαρος μιμαίκυλα. 
 Θεόφραστος ( h. pl. 3, 16, 4 )· ‘ἡ
 κόμαρος ἡ τὸ μιμαίκυλον φέρουσα τὸ ἐδώδιμον.’ 
 ὅτι Ἀγῆνα σατυρικόν τι δρᾶμα ἀμφιβάλλεται εἴτε Πύθων
 ἐποίησεν ὁ Καταναῖος ἢ Βυζάντιος ἢ καὶ αὐτὸς ὁ βασιλεὺς
 Ἀλέξανδρος. 
 φησὶν ὁ παρὰ τῷ ῥήτορι Λαρήνσιος· ‘πολλὰ ὑμεῖς οἱ Γραικοὶ
 ἐξιδιοποιεῖσθε ὡς αὐτοὶ ἢ ὀνομάσαντες ἢ πρῶτοι εὑρόντες·
 ἀγνοεῖτε δὲ ὅτι Λεύκολλος ὁ Ῥωμαίων στρατηγός, ὁ τὸν
 Μιθριδάτην καὶ Τιγράνην καταγωνισάμενος, πρῶτος διεκόμισεν
 εἰς Ἰταλίαν τὸ φυτὸν τοῦτο ἀπὸ Κερασοῦντος Ποντικῆς πόλεως.
 καὶ οὗτός ἐστιν ὁ καὶ τὸν καρπὸν καλέσας κέρασον ὁμωνύμως
 τῇ πόλει, ὡς ἱστοροῦσιν οἱ ἡμέτεροι συγγραφεῖς.’ πρὸς ὃν
 Δάφνος τίς φησιν· ‘ἀλλὰ μὴν παμπόλλοις χρόνοις πρεσβύτερος
 Λευκόλλου ἀνὴρ ἐλλόγιμος Δίφιλος ὁ Σίφνιος, γεγονὼς κατὰ
 Λυσίμαχον τὸν βασιλέα — εἷς δὲ οὗτος τῶν Ἀλεξάνδρου
 διαδόχων — μνημονεύει τῶν κερασίων λέγων· ‘τὰ κεράσια
 εὐστόμαχα, εὔχυλα, ὀλιγότροφα, ἐκ ψυχροῦ δὲ λαμβανόμενα
 εὐστόμαχα. καλλίω δὲ τὰ ἐρυθρότερα καὶ τὰ Μιλήσια· εἰσὶ γὰρ
 διουρητικά.’

ΣΥΚΑΜΙΝΑ. ὅτι πάντων ἁπλῶς οὕτω καλούντων αὐτὰ Ἀλεξανδρεῖς
 μόνοι μόρα ὀνομάζουσι. συκάμινα δὲ οὐ
 τὰ ἀπὸ τῆς Αἰγυπτίας συκῆς, ἅ τινες συκόμορα λέγουσιν. ἅπερ
 οἱ ἐπιχώριοι ἐπὶ βραχὺ κνίσαντες σιδηρίῳ ἐῶσιν ἐπὶ τοῦ
 φυτοῦ· καὶ ὑπὸ τοῦ ἀνέμου κινούμενα ἐντὸς ἡμερῶν τριῶν οὕτω
 πέπονα καὶ εὐώδη γίνονται, μάλιστα δὲ ζεφύρων πνευσάντων,
 καὶ ἐδώδιμα ὡς διὰ τὸ ἐν αὐτοῖς ἠρέμα ψυχρὸν καὶ
 τοῖς πυρεταίνουσι μετὰ ῥοδίνου ἐλαίου καταπλαττόμενα ἐπὶ
 τοῦ στομάχου ἐπιτίθεσθαι καὶ οὐκ ὀλίγα παρηγορεῖσθαι τοὺς
 νοσοῦντας. φέρει δὲ τὸν καρπὸν τοῦτον ἡ Αἰγυπτία συκάμινος
 ἀπὸ τοῦ ξύλου καὶ οὐκ ἀπὸ τῶν ἐπικαρπίων. μόρα δὲ τὰ
 συκάμινα καὶ παρ’ Αἰσχύλῳ ἐν Φρυξὶν ἐπὶ τοῦ Ἕκτορος
 ( fr. 257 N )· 
 ἀνὴρ δ’ ἐκεῖνος ἦν πεπαίτερος μόρων. 
 ἐν δὲ Κρήσσαις καὶ κατὰ τῆς βάτου ( fr.
 111 )· 
 λευκοῖς τε γὰρ μόροισι καὶ μελαγχίμοις 
 καὶ μιλτοπρέπτοις βρίθεται ταὐτοῦ χρόνου. 
 Σοφοκλῆς ( fr. 362 )· 
 πρῶτον μὲν ὄψει λευκὸν ἀνθοῦντα στάχυν, 
 ἔπειτα φοινίξαντα γογγύλον μόρον. 
 καὶ Νίκανδρος δὲ ἐν Γεωργικοῖς ( fr. 75
 Schn ) ἐμφανίζει καὶ ὅτι πρότερον τῶν ἄλλων
 ἀκροδρύων φαίνεται μορέην τε καλεῖ τὸ δένδρον ἀεί, ὡς καὶ
 οἱ Ἀλεξανδρεῖς· 
 καὶ μορέης, ἣ παισὶ πέλει μείλιγμα νέοισι, 
 πρῶτον ἀπαγγέλλουσα βροτοῖς ἡδεῖαν ὀπώρην.

Φαινίας δ’ ὁ Ἐρέσιος ὁ Ἀριστοτέλους μαθητὴς τὸν
 τῆς ἀγρίας συκαμίνου καρπὸν μόρον καλεῖ, ὄντα καὶ αὐτὸν
 γλυκύτατον καὶ ἥδιστον ὅτε πεπανθείη. γράφει δὲ οὕτως
 ( FHG II 301 )· ‘τὸ μόρον τὸ βατῶδες
 ξηρανθείσης τῆς σφαίρας τῆς συκαμινώδους σπερματικὰς ἔχει
 τὰς συκαμινώδεις διαγονάς, καθάπερ ὑφάλους καὶ διαφυὰς ἔχει
 ψαθυρὰς καὶ εὐχύμους.’ Παρθένιος δὲ ἅβρυνά φησι συκάμινα, ἃ
 καλοῦσιν ἔνιοι μόρα· Σαλαμίνιοι δὲ τὰ αὐτὰ ταῦτα βάτια·
 Δημήτριος δὲ ὁ Ἰξίων τὰ αὐτὰ συκάμινα καὶ μόρα οἷον αἱμόροα
 καὶ σύκων ἀμείνω. Δίφιλος δὲ ὁ Σίφνιος ἰατρὸς γράφει οὕτως·
 ‘τὰ δὲ συκάμινα, ἃ καὶ μόρα λέγεται, εὔχυλα μέν ἐστιν,
 ὀλιγότροφα δὲ καὶ εὐστόμαχα καὶ εὐέκκριτα. ἰδίως δὲ τούτων
 τὰ ἔνωμα ἕλμινθας ἐκτινάσσει.’ Πύθερμος δὲ ἱστορεῖ, ὥς
 φησιν Ἡγήσανδρος ( om. FHG IV ), καθ’ αὑτὸν τὰς
 συκαμίνους οὐκ ἐνεγκεῖν καρπὸν ἐτῶν εἴκοσι καὶ γενέσθαι
 ἐπιδημίαν ποδαγρικὴν τοσαύτην ὥστε μὴ μόνον ἄνδρας τῷ πάθει
 ἐνσχεθῆναι, ἀλλὰ καὶ παῖδας καὶ κόρας καὶ εὐνούχους, ἔτι δὲ
 γυναῖκας. περιπεσεῖν δὲ οὕτω τὸ δεινὸν καὶ αἰπολίῳ ὡς τὰ
 δύο μέρη τῶν προβάτων ἐνσχεθῆναι τῷ αὐτῷ πάθει.

ΚΑΡΥΑ. οἱ Ἀττικοὶ καὶ οἱ ἄλλοι συγγραφεῖς κοινῶς πάντα τὰ
 ἀκρόδρυα κάρυα λέγουσιν· Ἐπίχαρμος δὲ κατ’ ἐξοχὴν ( p
 280 L ) ὡς ἡμεῖς· 
 
 καπυρὰ τρώγων κάρυ᾽, ἀμυγδάλας. 
 Φιλύλλιος ( I 788 K )· 
 ᾠά, κάρυ᾽, ἀμυγδάλαι. 
 Ἡρακλέων δέ φησιν ὁ Ἐφέσιος· ‘κάρυα ἐκάλουν καὶ
 τὰς ἀμυγδάλας καὶ τὰ νῦν καστάνεια.’ τὸ δὲ δένδρον καρύα
 παρὰ Σοφοκλεῖ ( fr. 688 N )· 
 καρύαι μελίαι τε. 
 Εὔβουλος ( II 212 K )· ‘φηγούς, κάρυα
 Καρύστια.’ καλεῖται δέ τινα καὶ μόστηνα κάρυα.

ΑΜΥΓΔΑΛΑΙ. ὅτι αἱ Νάξιαι ἀμυγδάλαι διὰ μνήμης ἦσαν τοῖς
 παλαιοῖς· καὶ γίνονται ὄντως ἐν Νάξῳ τῇ νήσῳ διάφοροι, ὡς
 ἐμαυτόν, φησί, πείθω. Φρύνιχος ( I 387 K )·
 
 τοὺς δὲ γομφίους 
 ἅπαντας ἐξέκοψεν, ὥστ᾽ 
 οὐκ ἂν δυναίμην Ναξίαν 
 ἀμυγδάλην κατᾶξαι. 
 διάφοροι δ’ ἀμυγδάλαι γίνονται κἀν Κύπρῳ τῇ νήσῳ·
 παρὰ γὰρ τὰς ἀλλαχόθεν καὶ ἐπιμήκεις εἰσὶ καὶ κατὰ τὸ ἄκρον
 ἐπικαμπεῖς. Λάκωνας δὲ Σέλευκος ἐν Γλώσσαις φησὶ καλεῖν τὰ
 μαλακὰ κάρυα μυκήρους, Τηνίους δὲ τὰ γλυκέα κάρυα. Ἀμερίας
 δέ φησι μύκηρον τὴν ἀμυγδάλην καλεῖσθαι. ἐπακτικώτατα δὲ
 πρὸς πότον τὰ ἀμύγδαλα προεσθιόμενα. Εὔπολις ( I 327
 K )· 
 δίδου μασᾶσθαι Ναξίας ἀμυγδάλας 
 οἶνόν τε πίνειν Ναξίων ἀπ’ ἀμπέλων. 
 
 ἦν δέ τις ἄμπελος Ναξία καλουμένη. Πλούταρχος δὲ ὁ
 Χαιρωνεύς φησι ( qu. symp. p. 624c ) παρὰ Δρούσῳ
 τῷ Τιβερίου Καίσαρος υἱῷ ἰατρόν τινα ὑπερβάντα πάντας ἐν τῷ
 πίνειν φωραθῆναι πρὸ τοῦ πότου προεσθίοντα πικρὰς ἀμυγδάλας
 πέντε ἢ ἕξ· ἅσπερ κωλυθεὶς προσενέγκασθαι οὐδὲ πρὸς τὸ
 μικρότατον ἀντέσχε τοῦ πότου. αἴτιος οὖν ἦν ἡ τῆς
 πικρότητος δύναμις, ξηραντικὴ καὶ δάπανος ὑγρῶν οὖσα.
 κληθῆναι δὲ ἀμυγδάλην φησὶν Ἡρωδιανὸς ὁ Ἀλεξανδρεὺς
 ( I 321, 21 L ) παρὰ τὸ ἐν τῷ μετὰ τὸ χλωρὸν
 ὡσπερεὶ ἀμυχὰς ἔχειν πολλάς. 
 ὄνος βαδίζεις εἰς ἄχυρα τραγημάτων, φησί που Φιλήμων
 ( II 530 K )· 
 φηγοὶ Πανὸς ἄγαλμα, 
 φησὶ Νίκανδρος ἐν βʹ Γεωργικῶν
 ( fr. 69 Schn ). 
 ὅτι καὶ οὐδετέρως ἀμύγδαλα λέγεται. Δίφιλος ( II 567
 K )· 
 τράγημα, μυρτίδες, πλακοῦς, ἀμύγδαλα.

ὅτι περὶ τῆς προφορᾶς τοῦ τόνου τῆς ἀμυγδάλης Πάμφιλος μὲν
 ἀξιοῖ ἐπὶ τοῦ καρποῦ βαρύνειν ὁμοίως τῷ ἀμυγδάλῳ· τὸ μέντοι
 δένδρον θέλει περισπᾶν, ἀμυγδαλῆ καὶ ῥοδῆ. καὶ Ἀρχίλοχος
 ( fr. 29 B4 )· 
 ῥοδῆς τε καλὸν ἄνθος. 
 Ἀρίσταρχος δὲ καὶ τὸν καρπὸν καὶ τὸ δένδρον ὁμοίως προφέρεται κατ’ ὀξεῖαν τάσιν.
 Φιλόξενος δ’ ἀμφότερον περισπᾷ. Εὔπολις ( I 274
 K )· 
 ... ἀπολεῖς με, ναὶ μὰ τὴν ἀμυγδαλῆν. 
 Ἀριστοφάνης ( I 542 K )· 
 ἄγε νυν τὰς ἀμυγδαλᾶς λαβὼν 
 τασδὶ κάταξον τῇ κεφαλῇ σαυτοῦ λίθῳ . 
 Φρύνιχος ( I 386 K )· 
 ἀμυγδαλῆ τῆς βηχὸς ἀγαθὸν φάρμακον. 
 ἄλλοι δὲ ἀμυγδαλὰς ὡς καλάς. Τρύφων δὲ ἐν Ἀττικῇ
 προσῳδίᾳ ( fr. 13 V ) ἀμυγδάλην μὲν τὸν καρπὸν
 βαρέως, ὃν ἡμεῖς οὐδετέρως ἀμύγδαλον λέγομεν, ἀμυγδαλᾶς δὲ
 τὰ δένδρα, κτητικοῦ παρὰ τὸν καρπὸν ὄντος τοῦ χαρακτῆρος
 καὶ διὰ τοῦτο περισπωμένου. 
 ὅτι Πάμφιλος ἐν Γλώσσαις μουκηροβαγόν φησι καλεῖσθαι τὸν
 καρυοκατάκτην ὑπὸ τῶν Λακώνων ἀντὶ τοῦ ἀμυγδαλοκατάκτην·
 μουκήρους γὰρ Λάκωνες καλοῦσι τὰ ἀμύγδαλα.

ὅτι Ποντικῶν καλουμένων καρύων, ἃ λόπιμά τινες ὀνομάζουσι,
 μνημονεύει Νίκανδρος ( cf. p. 54d ). Ἑρμῶναξ δὲ
 καὶ Τιμαχίδας ἐν Γλώσσαις Διὸς βάλανόν φησι καλεῖσθαι τὸ
 Ποντικὸν κάρυον. 
 Ἡρακλείδης δὲ ὁ Ταραντῖνος ζητεῖ πότερον προπαρατίθεσθαι
 δεῖ τὰ τραγήματα, καθάπερ ἔν τισι τόποις τῶν κατὰ τὴν Ἀσίαν
 καὶ τὴν Ἑλλάδα γίνεται ἢ οὔ, ἀλλὰ μετὰ τὸ δεῖπνον. ἐὰν μὲν
 οὖν μετὰ τὸ δεῖπνον, συμβαίνει πλείονος τροφῆς κειμένης ἐν
 τῇ κοιλίᾳ καὶ τοῖς ἐντέροις τὰ
 ἐπεισφερόμενα κάρυα, χάριν τῆς πρὸς τὸ πίνειν ὁρμῆς
 ἐμπλεκόμενα τοῖς σιτίοις, ἐμπνευματώσεις καὶ φθορὰς τῆς
 τροφῆς παρασκευάζειν διὰ τὸ παρακολουθοῦν αὐτοῖς
 ἐπιπολαστικὸν φύσει καὶ δυσκατέργαστον· ἐξ ὧν ἀπεψίαι
 γίνονται καὶ κοιλίας καταφοραί.

‘τὰ δὲ ἀμύγδαλα, φησὶ Διοκλῆς, τρόφιμα μέν ἐστι καὶ
 εὐκοίλια, θερμαντικὰ δὲ διὰ τὸ ἔχειν κεγχρῶδές τι. λυπεῖ δ᾽
 ἧττον τὰ χλωρὰ τῶν ξηρῶν καὶ τὰ βεβρεγμένα τῶν ἀβρόχων καὶ
 τὰ πεφρυγμένα τῶν ὠμῶν. τὰ δὲ Ἡρακλεωτικά, καλούμενα δὲ
 Διὸς βάλανοι, τρέφει μὲν οὐχ ὁμοίως τοῖς ἀμυγδάλοις, ἔχει
 δέ τι κεγχρῶδες καὶ ἐπιπολαστικόν· πλείω δὲ βρωθέντα
 βαρύνει τὴν κεφαλήν. ἧττον δ’ ἐνοχλεῖ καὶ τούτων τὰ χλωρὰ
 τῶν ξηρῶν. τὰ δὲ Περσικὰ κεφαλαλγικὰ μέν ἐστιν οὐχ ἧττον
 τῶν Διὸς βαλάνων, τρέφει δὲ μᾶλλον· φάρυγγα τραχύνει καὶ
 στόμα. ὀπτηθέντα δὲ ἀλυπότερα γίνεται· διαχωρεῖ δὲ μάλιστα
 τῶν καρύων ἐσθιόμενα μετὰ μέλιτος. τὰ δὲ πλατέα φυσωδέστερά
 ἐστιν, ἀλυπότερα δὲ τὰ ἑφθὰ τῶν ὠμῶν καὶ πεφρυγμένων, τὰ δὲ
 πεφρυγμένα τῶν ὠμῶν. Φυλότιμος δὲ ἐν τοῖς περὶ τροφῆς φησι·
 ‘τὸ πλατὺ κάρυον τὸ καλούμενον Σαρδιανὸν δυσκατέργαστά
 ἐστιν ὠμὰ πάντα καὶ δυσδιάλυτα, κατεχόμενα ὑπὸ τοῦ
 φλέγματος ἐν τῇ κοιλίᾳ, καὶ στρυφνότητα ἔχοντα. τὸ δὲ
 Ποντικὸν λιπαρὸν καὶ δυσκατέργαστον. τὸ δὲ ἀμύγδαλον ἧττον
 δυσκατέργαστον· φαγόντες οὖν πλείονα 
 οὐκ ἐνοχλούμεθα· λιπαρώτερά τε φαίνεται καὶ ἀναδίδωσι χυμὸν
 γλυκὺν καὶ λιπαρόν.’ Δίφιλος δ’ ὁ Σίφνιος ‘τὰ κάρυα, φησί,
 τὰ βασιλικὰ κεφαλαλγῆ ἐστι καὶ ἐπιπολαστικά. τούτων δὲ τὰ
 ἁπαλὰ ἔτι καὶ λελευκασμένα εὐχυλότερα καὶ κρείττονα
 ὑπάρχει, τὰ δ’ ἐν τοῖς ἰπνοῖς φρυγόμενα ὀλιγότροφα. τὰ δὲ
 ἀμύγδαλά ἐστιν οὐρητικὰ καὶ λεπτυντικὰ καὶ καθαρτικὰ καὶ
 ὀλιγότροφα. τῶν μέντοι χλωρῶν κακοχύλων ὄντων καὶ
 ἀτροφωτέρων πολὺ μᾶλλον φυσωδέστερα καὶ ἐπιπολαστικώτερά
 ἐστι τὰ ξηρά. τὰ δὲ ἁπαλὰ καὶ πλήρη καὶ λελευκασμένα
 γαλακτώδη ὄντα εὐχυλότερά ἐστι. τῶν δὲ ξηρῶν τὰ Θάσια καὶ
 Κύπρια ἁπαλὰ ὄντα εὐεκκριτώτερά ἐστι. τὰ δὲ Ποντικὰ κάρυα
 κεφαλαλγῆ, ἧττον δ’ ἐπιπολαστικὰ τῶν βασιλικῶν.’

Μνησίθεος δ’ ὁ Ἀθηναῖος ἐν τῷ περὶ ἐδεστῶν ‘τῶν Εὐβοικῶν,
 φησί, καρύων ἢ καστάνων (ἀμφοτέρως γὰρ καλεῖται) δύσπεπτος
 μὲν ἡ κατεργασία τῇ κοιλίᾳ καὶ φυσώδης ἡ πέψις γίνεται,
 παχύνει δὲ τὰς ἕξεις, ἐάν τις αὐτῶν κρατήσῃ. τὰ δὲ ἀμύγδαλα
 καὶ τὰ Ἡρακλεωτικὰ καὶ τὰ Περσικὰ κάρυα καὶ τἄλλα τὰ
 τοιαῦτα χείρω ἐστὶ τούτων. χρὴ δὲ μηδὲν ὅλως τῆς τοιαύτης
 ἰδέας ἄπυρον ἐσθίειν ἔξω τῶν χλωρῶν ἀμυγδάλων, ἀλλὰ τὰ μὲν
 ἕψειν, τὰ δὲ φρύγειν. τὰ μὲν γὰρ αὐτῶν ἐστι λιπαρὰ τῇ
 φύσει, καθάπερ ἀμυγδάλαι τε αἱ ξηραὶ καὶ Διὸς βάλανοι, τὰ
 δὲ σκληρὰ καὶ στρυφνά, καθάπερ αἵ τε φηγοὶ καὶ πᾶν τὸ
 τοιοῦτον γένος. τῶν οὖν λιπαρῶν ἀφαιρεῖται τὸ λίπος ἡ
 πύρωσις· ἐστὶ γὰρ τοῦτο τὸ χείριστον· τὰ δὲ
 σκληρὰ καὶ στρυφνὰ πεπαίνεται, ἐάν τις
 ὀλίγῳ καὶ μαλακῷ πυρὶ χρῆται.’ ὁ δὲ Δίφιλος τὰ κάστανα καὶ
 Σαρδιανὰς βαλάνους καλεῖ, εἶναι λέγων αὐτὰς καὶ πολυτρόφους
 καὶ εὐχύλους, δυσοικονομήτους δὲ διὰ τὸ ἐπιμένειν τῷ
 στομάχῳ· τὰς δὲ φρυγείσας ἀτροφωτέρας μὲν γίνεσθαι,
 εὐοικονομήτους δέ· τὰς δὲ ἑψομένας ἐμπνευματοῦν μὲν ἧττον,
 τρέφειν δὲ τούτων μᾶλλον. 
 λόπιμον κάρυόν τε 
 Εὐβοέες, βάλανον δὲ μετεξέτεροι καλέσαντο, 
 Νίκανδρός φησιν ὁ Κολοφώνιος ἐν Γεωργικοῖς
 ( fr. 76 Schn ). Ἀγέλοχος δὲ ἄμωτα καλεῖ τὰ
 καστάνεια· ‘ὅπου δὲ γίνεται τὰ κάρυα τὰ Σινωπικά, ταῦτα
 δένδρα ἐκάλουν ἄμωτα.’

ΕΡΕΒΙΝΘΟΙ. Κρώβυλος ( IV 569 M )· 
 χλωρὸν ἐρέβινθόν τινα 
 ἐκοττάβιζον κενὸν ὅλως. τράγημα δέ 
 ἐστιν πιθήκου τοῦτο δήπου δυστυχοῦς. 
 Ὅμηρος· 
 Il. 13.589 
 
 θρώσκουσιν κύαμοι μελανόχροες ἢ ἐρέβινθοι. 
 
 Ξενοφάνης ὁ Κολοφώνιος ἐν παρῳδίαις ( p. 189
 W )· 
 πὰρ πυρὶ χρὴ τοιαῦτα λέγειν χειμῶνος ἐν ὥρῃ 
 ἐν κλίνῃ μαλακῇ κατακείμενον, ἔμπλεον ὄντα, 
 πίνοντα γλυκὺν οἶνον, ὑποτρώγοντ’ ἐρεβίνθους· 
 
 ‘τίς πόθεν εἶς ἀνδρῶν, πόσα τοι ἔτη ἐστί,
 φέριστε; 
 πηλίκος ἦσθ’ ὅθ’ ὁ Μῆδος ἀφίκετο;’ 
 Σαπφώ ( fr. 36 B4 )· 
 χρύσειοι ἐρέβινθοι ἐπ’ ἀιόνων ἐφύοντο. 
 Θεόφραστος δ’ ἐν φυτικοῖς ( 8, 5, 1 )
 τῶν ἐρεβίνθων τινὰς καλεῖ κριούς. καὶ Σώφιλος ( II 447
 K )· 
 ὁ πατὴρ ὁ ταύτης πολὺ μέγιστός ἐστι 
 κριὸς ἐρέβινθος. 
 Φαινίας δ’ ἐν τοῖς περὶ φυτῶν φησι ( FHG II
 300 )· ‘τραγήματος ἔχει χώραν ἁπαλὰ μὲν ὦχρος,
 κύαμος, ἐρέβινθος, ξηρὰ δὲ ἑφθὰ καὶ φρυκτὰ σχεδὸν τὰ
 πλεῖστα.’ Ἄλεξις ( II 356 K )· 
 ἔστιν ἀνήρ μοι πτωχὸς κἀγὼ 
 γραῦς καὶ θυγάτηρ καὶ παῖς υἱὸς 
 χἤδ’ ἡ χρηστή, πένθ’ οἱ πάντες. 
 τούτων οἱ τρεῖς δειπνοῦμεν, 
 δύο δ’ αὐτοῖς συγκοινωνοῦμεν 
 μάζης μικρᾶς. φθόγγους δ’ ἀλύρους 
 θρηνοῦμεν, ἐπὰν μηδὲν ἔχωμεν· 
 χρῶμα δ’ ἀσίτων ἡμῶν ὄντων 
 γίνεται ὠχρόν. τὰ μέρη δ’ ἡμῶν 
 χἠ σύνταξις τοῦ βίου ἐστὶν 
 κύαμος, θέρμος, λάχανον, ..... 
 γογγυλίς, ὦχρος, λάθυρος, φηγός, 
 βολβός, τέττιξ, ἐρέβινθος, ἀχράς, 
 τό τε θειοφανὲς μητρῷον ἐμοὶ 
 
 μελέδημ’ ἰσχάς, 
 Φρυγίας εὑρήματα συκῆς. 
 Φερεκράτης ( I 169 K )· 
 τακεροὺς ποιήσεις τοὺς ἐρεβίνθους αὐτόθεν. 
 πάλιν ( ib. p. 195 )· 
 τρώγων ἐρεβίνθους ἀπεπνίγη πεφρυγμένους. 
 Δίφιλος δέ φησιν· ‘οἱ ἐρέβινθοι δύσπεπτοι,
 σμηκτικοί, οὐρητικοί, πνευματικοί.’ κατὰ δὲ Διοκλέα
 ζυμωτικοὶ τῆς σαρκός· κρείττους δ’ οἱ λευκοὶ τῶν μελάνων
 καὶ πυξοειδεῖς καὶ οἱ Μιλήσιοι τῶν λεγομένων κριῶν οἵ τε
 χλωροὶ τῶν ξηρῶν καὶ οἱ βεβρεγμένοι τῶν ἀβρόχων. 
 ὅτι Ποσειδῶνος εὕρημα οἱ ἐρέβινθοι.

ΘΕΡΜΟΙ. 
 μὴ ὥρασι 
 μετὰ τῶν κακῶν ἵκοιθ’ ὁ τοὺς θέρμους φαγών, 
 ἐν τῷ προθύρῳ τὰ λέμμαθ’ ὁτιὴ κατέλιπε, 
 ἀλλ’ οὐκ ἀπεπνίγη καταφαγών. μάλιστα δὲ .... 
 Β. Κλεαίνετος μὲν οὐκ ἐδήδοκ’ οἶδ’ ὅτι 
 ὁ τραγικὸς αὐτούς· οὐδενὸς γὰρ πώποτε 
 ἀπέβαλεν ..... ὀσπρίου λέπος· 
 οὕτως ἐκεῖνός ἐστιν εὐχερὴς ἀνήρ ( Alex. fr. 266
 K ). 
 Λυκόφρων δ’ ὁ Χαλκιδεὺς ἐν σατυρικῷ δράματι, ὃ ἐπὶ
 καταμωκήσει ἔγραψεν εἰς Μενέδημον τὸν φιλόσοφον, ἀφ’ οὗ ἡ τῶν Ἐρετρικῶν ὠνομάσθη αἵρεσις,
 διασκώπτων τῶν φιλοσόφων τὰ δεῖπνά φησι ( p. 636
 N )· 
 καὶ δημόκοινος ἐπεχόρευσε δαψιλὴς 
 θέρμος, πενήτων καὶ τρικλίνου συμπότης. 
 Δίφιλος ( II 570 K )· 
 οὐκ ἔστιν οὐδὲν τεχνίον ἐξωλέστερον 
 τοῦ πορνοβοσκοῦ· 
 κατὰ τὴν ὁδὸν πωλεῖν περιπατῶν βούλομαι 
 ῥόδα, ῥαφανῖδας, θερμοκυάμους, στέμφυλα, 
 ἁπλῶς ἅπαντα μᾶλλον ἢ ταύτας τρέφειν. 
 καὶ σημειωτέον, φησί, τὸ θερμοκυάμους, ἐπεὶ καὶ
 νῦν οὕτω λέγεται. Πολέμων δέ φησι ( fr. 91 Pr )
 τοὺς Λακεδαιμονίους τοὺς θέρμους λυσιλαίδας καλεῖν.
 Θεόφραστος δὲ ἱστορεῖ ἐν αἰτίοις φυτικοῖς ( 4, 2,
 2 ) ὅτι ‘θέρμος καὶ ὄροβος καὶ ἐρέβινθος μόνα οὐ
 ζῳοῦται τῶν χεδροπῶν διὰ τὴν δριμύτητα καὶ πικρότητα. ὁ δ᾽
 ἐρέβινθος, φησί, μέλας γίνεται διαφθειρόμενος.’ γίνεσθαι δὲ
 λέγει κάμπας ἐν τοῖς ἐρεβίνθοις ὁ αὐτὸς ἐν τῷ τρίτῳ τῆς
 αὐτῆς πραγματείας ( 22, 3 ). Δίφιλος δ’ ὁ
 Σίφνιος τοὺς θέρμους φησὶν εἶναι σμηκτικοὺς καὶ
 πολυτρόφους, μάλιστα δὲ τοὺς ἐπὶ πλεῖον ἀπεγλυκασμένους.
 διὸ καὶ Ζήνων ὁ Κιτιεύς, σκληρὸς ὢν καὶ πάνυ θυμικὸς πρὸς
 τοὺς γνωρίμους, ἐπὶ πλεῖον τοῦ οἴνου σπάσας ἡδὺς ἐγίνετο
 καὶ μείλιχος. πρὸς τοὺς πυνθανομένους οὖν τοῦ τρόπου τὴν
 διαφορὰν ἔλεγε τὸ αὐτὸ τοῖς θέρμοις πάσχειν· καὶ γὰρ
 ἐκείνους πρὶν διαβραχῆναι πικροτάτους
 εἶναι, ποτισθέντας δὲ γλυκεῖς καὶ προσηνεστάτους.

ΦΑΣΗΛΟΙ. Λακεδαιμόνιοι ἐν τοῖς δείπνοις τοῖς καλουμένοις
 κοπίσι διδόασι τραγήματα σῦκά τε ξηρὰ καὶ κυάμους καὶ
 φασήλους χλωρούς· ἱστορεῖ Πολέμων ( fr. 86 Pr ).
 Ἐπίχαρμος ( p. 280 L )· 
 .. φασήλους φῶγε θᾶσσον, αἴ χ’ ὁ Διόνυσος φιλῇ. 
 Δημήτριος ( I 796 K )· 
 ἢ σῦκον ἢ φάσηλον ἢ τοιοῦτό τι.

ΕΛΑΑΙ. Εὔπολις ( I 342 K )· ‘σηπίαι δρυπεπεῖς τ᾽
 ἐλᾶαι.’ ταύτας Ῥωμαῖοι δρύππας λέγουσι. Δίφιλος δέ φησιν ὁ
 Σίφνιος τὰς ἐλάας ὀλιγοτρόφους εἶναι καὶ κεφαλαλγεῖς, τὰς
 δὲ μελαίνας καὶ κακοστομαχωτέρας καὶ βαρύνειν τὴν κεφαλήν,
 τὰς δὲ κολυμβάδας καλουμένας εὐστομαχωτέρας εἶναι καὶ
 κοιλίας στατικάς, τὰς δὲ θλαστὰς μελαίνας εὐστομαχωτέρας
 εἶναι. μνημονεύει τῶν θλαστῶν ἐλαιῶν Ἀριστοφάνης ( I
 493 K )· ‘θλαστὰς ποιεῖν ἐλαίας.’ πάλιν· 
 οὐ ταὐτόν ἐστιν ἁλμάδες καὶ στέμφυλα. 
 καὶ μετ’ ὀλίγα· 
 θλαστὰς γὰρ εἶναι κρεῖσσόν ἐστιν ἁλμάδος. 
 Ἀρχέστρατος ἐν τῇ Γαστρονομίᾳ ( fr. 6
 Ri )· 
 ῥυσαὶ καὶ δρυπεπεῖς παρακείσθωσάν σοι
 ἐλαῖαι. — 
 ὥστε Μαραθῶνος τὸ λοιπὸν ἐπ’ ἀγαθῷ μεμνημένοι 
 πάντες ἐμβάλλουσιν ἀεὶ μάραθον ἐς τὰς ἁλμάδας, 
 φησὶν Ἕρμιππος ( I 249 K ). Φιλήμων
 φησίν· ‘πιτυρίδες καλοῦνται αἱ φαυλίαι ἐλᾶαι, στεμφυλίδες
 δὲ αἱ μέλαιναι,’ Καλλίμαχος δ’ ἐν τῇ
 Ἑκάλῃ γένη ἐλαῶν καταλέγει ( fr. 50 Schn )·
 
 γεργέριμον πίτυρίν τε καὶ ἣν ἀπεθήκατο
 λευκὴν 
 εἰν ἁλὶ νήχεσθαι φθινοπωρίδα . 
 ἔλεγον δὲ τὰς δρυπεπεῖς ἐλάας καὶ ἰσχάδας καὶ
 γεργερίμους, ὥς φησι Δίδυμος ( p. 75 Schm ). καὶ
 χωρὶς δὲ τοῦ φάσκειν ἐλάας αὐτὸ καθ’ ἑαυτὸ ἔλεγον μόνον
 δρυπεπεῖς. Τηλεκλείδης ( I 218 K )· 
 ... ξυγγενέσθαι διὰ χρόνου λιπαρείτω με 
 δρυπεπέσι, μάζαις καὶ διασκανδικίσαι. 
 Ἀθηναῖοι δὲ τὰς τετριμμένας ἐλαίας στέμφυλα
 ἐκάλουν, βρύτεα δὲ τὰ ὑφ’ ἡμῶν στέμφυλα, τὰ ἐκπιέσματα τῆς
 σταφυλῆς. παρὰ δὲ τοὺς βότρυς γέγονεν ἡ φωνή.

ΡΑΦΑΝΙΔΕΣ. αὗται κέκληνται διὰ τὸ ῥᾳδίως φαίνεσθαι. καὶ
 ἐκτεταμένως δὲ καὶ κατὰ συστολὴν λέγεται παρὰ Ἀττικοῖς.
 Κρατῖνος ( I 104 K )· 
 ταῖς ῥαφανῖσι δοκεῖ, τοῖς δ’ ἄλλοις οὐ
 λαχάνοισιν. 
 Εὔπολις ( I 342 K )· 
 ῥαφανίδες ἄπλυτοι, σηπίαι. 
 ὅτι δὲ τὸ ἄπλυτοι ἐπὶ τῶν ῥαφανίδων ἀκούειν δεῖ,
 οὐκ ἐπὶ τῶν σηπιῶν, δηλοῖ Ἀντιφάνης γράφων ( II 124
 K )· 
 νήττας, σχαδόνας, κάρυ’ ἐντραγεῖν, ᾤ᾽, ἐγκρίδας, 
 ῥαφανῖδας ἀπλύτους, γογγυλίδας, χόνδρον, μέλι. 
 
 ἰδίως δ’ οὕτως ἐκαλοῦντο ἄπλυτοι ῥαφανίδες, ἃς καὶ
 Θασίας ὠνόμαζον. Φερεκράτης ( I 198 K )· 
 ῥαφανίς τ’ ἄπλυτος ὑπάρχει 
 καὶ θερμὰ λουτρὰ καὶ ταρίχη πνικτὰ καὶ κάρυα. 
 ὑποκοριστικῶς δ’ εἴρηκε Πλάτων ἐν Ὑπερβόλῳ
 ( I 645 K )· ‘φύλλιον ἢ ῥαφανίδιον.’
 Θεόφραστος δ’ ἐν τοῖς περὶ φυτῶν ( 7, 4, 2 )
 γένη ῥαφανίδων φησὶν εἶναι πέντε, Κορινθίαν, Λειοθασίαν,
 Κλεωναίαν, Ἀμωρέαν, Βοιωτίαν. καλεῖσθαι δὲ ὑπό τινων τὴν
 Λειοθασίαν Θρᾳκίαν· γλυκυτάτην δ’ εἶναι τὴν Βοιωτίαν καὶ τῷ
 σχήματι στρογγύλην. ἁπλῶς δέ, φησίν, ὧν ἐστι λεῖα τὰ φύλλα,
 γλυκύτεραί εἰσι.’ Καλλίας δ’ ( I 698 K ) ἐπὶ τῆς
 ῥαφανίδος εἴρηκε τὴν ῥάφανον. περὶ γοῦν τῆς ἀρχαιότητος τῆς
 κωμῳδίας διεξιών φησιν· 
 ... ἔτνος, πῦρ, γογγυλίδες, ῥάφανοι, δρυπεπεῖς, 
 ἐλατῆρες. 
 ὅτι δ’ οὕτω τὰς ῥαφανῖδας εἴρηκε δῆλον Ἀριστοφάνης
 ποιεῖ περὶ τῆς τοιαύτης ἀρχαιότητος ἐν Δαναίσι γράφων καὶ
 αὐτὸς καὶ λέγων ( I 456 K )· 
 ὁ χορὸς δ’ ὠρχεῖτ’ ἂν ἐναψάμενος δάπιδας καὶ 
 στρωματόδεσμα, 
 διαμασχαλίσας αὑτὸν σχελίσιν καὶ φύσκαις καὶ 
 ῥαφανῖσιν. 
 εὐτελὲς δὲ σφόδρα ἔδεσμα ἡ ῥαφανίς. Ἄμφις
 ( II 243 K )· 
 ὅστις ἀγοράζων ὄψον . . . . . 
 ἐξὸν ἀπολαύειν ἰχθύων ἀληθινῶν 
 ῥαφανῖδας ἐπιθυμεῖ πρίασθαι, μαίνεται.

ΚΩΝΟΙ. Μνησίθεος ὁ Ἀθηναῖος ἰατρὸς ἐν τῷ περὶ ἐδεστῶν
 ὀστρακίδας καλεῖ τῶν κώνων τοὺς πυρῆνας, ἔτι δὲ κώνους.
 Διοκλῆς δ’ ὁ Καρύστιος πιτύινα κάρυα. ὁ δὲ Μύνδιος
 Ἀλέξανδρος πιτυίνους κώνους. Θεόφραστος δὲ τὸ μὲν δένδρον
 πεύκην ὀνομάζει, τὸν δὲ καρπὸν κῶνον. Ἱπποκράτης δὲ ἐν τῷ
 περὶ πτισάνης ( II 456 Littre/ ), ὃ ἐκ τοῦ
 ἡμίσους μὲν νοθεύεται, ὑπ’ ἐνίων δὲ καὶ ὅλον, κοκκάλους· οἱ
 πολλοὶ δὲ πυρῆνας, ὡς καὶ Ἡρόδοτος ὅταν περὶ τοῦ Ποντικοῦ
 καρύου λέγῃ. φησὶ γάρ ( IV 23 )· ‘πυρῆνα δ’ ἔχει
 τοῦτο ἐπὰν γένηται πέπον.’ Δίφιλος δ’ ὁ Σίφνιός φησιν· οἱ
 στρόβιλοι πολύτροφοι μέν εἰσι, λεαντικοὶ δὲ ἀρτηρίας καὶ
 θώρακος καθαρτικοὶ διὰ τὸ ἔχειν παρεμπεπλεγμένον τὸ
 ῥητινῶδες.’ Μνησίθεος δέ φησι πιαίνειν αὐτοὺς τὸ σῶμα καὶ
 πρὸς εὐπεψίαν ἀλύπους εἶναι, ὑπάρχειν δὲ καὶ οὐρητικοὺς καὶ
 οὐκ ἐφεκτικοὺς κοιλίας.

ΩΙΑ. Ἀναξαγόρας ἐν τοῖς Φυσικοῖς ( cf. p. 183
 Schaubach ) τὸ καλούμενόν φησιν ὄρνιθος γάλα τὸ ἐν
 τοῖς ᾠοῖς εἶναι λευκόν. Ἀριστοφάνης ( av. 695 )·
 ‘τίκτει πρῶτον ὑπηνέμιον ᾠὸν Νύξ.’ Σαπφὼ δ’ αὐτὸ
 τρισυλλάβως καλεῖ ( fr. 56 B4 )· 
 φασὶ δή ποτε Λήδαν ὤιον εὑρεῖν. 
 καὶ πάλιν ( fr. 112 )· 
 ὠίου πολὺ λευκότερον. 
 ὤεα δ’ ἔφη Ἐπίχαρμος ( p. 280 L )·
 
 ὤεα χανὸς κἀλεκτορίδων πετεηνῶν. 
 
 Σιμωνίδης ἐν δευτέρῳ ἰάμβων ( fr. 11
 B4 )· 
 οἷόν τε χηνὸς ὤεον Μαιανδρίου. 
 διὰ τεσσάρων δ’ αὐτὰ προενήνεκται Ἀναξανδρίδης
 ὠάρια εἰπών ( II 163 K ). καὶ Ἔφιππος· 
 σταμνάριά τ’ οἴνου μικρὰ τοῦ Φοινικίνου, 
 ᾠάρια, τοιαῦθ’ ἕτερα πολλὰ παίγνια. 
 Ἄλεξις δὲ ἡμίτομά που ᾠῶν λέγει ( II 392 fr.
 261, 10 K ). ᾠὰ δὲ οὐ μόνον ἀνεμιαῖα ἐκάλουν, ἀλλὰ
 καὶ ὑπηνέμια. ‘ἐκάλουν δὲ καὶ τὰ νῦν τῶν οἰκιῶν παρ’ ἡμῖν
 καλούμενα ὑπερῷα ᾠά’, φησὶ Κλέαρχος ἐν Ἐρωτικοῖς ( FHG
 II 316 ), τὴν Ἑλένην φάσκων ἐν τοιούτοις οἰκήμασι
 τρεφομένην δόξαν ἀπενέγκασθαι παρὰ πολλοῖς ὡς ἐξ ᾠοῦ εἴη
 γεγεννημένη. οὐκ εὖ δὲ Νεοκλῆς ὁ Κροτωνιάτης ἔφη ἀπὸ τῆς
 σελήνης πεσεῖν τὸ ᾠὸν ἐξ οὗ τὴν Ἑλένην γεννηθῆναι· τὰς γὰρ
 σεληνίτιδας γυναῖκας ᾠοτοκεῖν καὶ τοὺς ἐκεῖ γεννωμένους
 πεντεκαιδεκαπλασίονας ἡμῶν εἶναι, ὡς Ἡρόδωρος ὁ Ἡρακλεώτης
 ἱστορεῖ ( FHG II 35 ). Ἴβυκος δὲ ἐν πέμπτῳ μελῶν
 περὶ Μολιονιδῶν φησι ( fr. 16 B4 )· 
 τούς τε λευκίππους κόρους 
 τέκνα Μολιόνας κτάνον, 
 ἅλικας, ἰσοκεφάλους, ἑνιγυίους, 
 ἀμφοτέρους γεγαῶτας ἐν ὠέῳ 
 ἀργυρέῳ. 
 Ἔφιππος ( II 255 fr. 8, 3 K )· 
 ἴτρια, τραγήματα ..., πυραμοῦς, ἄμης, 
 ᾠῶν ἑκατόμβη· πάντα ταῦτ’ ἐχναύομεν. 
 ᾠῶν δὲ ῥοφητῶν μνημονεύει Νικόμαχος ( IV 587
 M )· 
 
 οὐσίδιον γάρ μοι καταλιπόντος τοῦ
 πατρός, 
 οὕτω συνεστρόγγυλα κἀξεκόκκισα 
 ἐν μησὶν ὀλίγοις ὥσπερ ᾠόν τις ῥοφῶν. 
 χηνείων δ’ ᾠῶν Ἔριφος ( II 430 K )·
 
 ᾠὰ λευκά γε 
 καὶ μεγάλα· Β. χήνει’ ἐστίν, ὥς γ’ ἐμοὶ δοκεῖ· 
 οὗτος δέ φησι ταῦτα τὴν Λήδαν τεκεῖν. 
 Ἐπαίνετος δὲ καὶ Ἡρακλείδης ὁ Συρακούσιος ἐν
 Ὀψαρτυτικῷ τῶν ᾠῶν φασι πρωτεύειν τὰ τῶν ταῶν· μεθ’ ἃ εἶναι
 τὰ χηναλωπέκεια· τρίτα καταλέγοντες τὰ ὀρνίθεια.

ΠΡΟΠΟΜΑ. τούτου, φησί, περιενεχθέντος ὁ τῶν δείπνων ταμίας
 Οὐλπιανὸς ἔφη, εἰ κεῖται παρά τινι τὸ πρόπομα οὕτω
 καλούμενον ὡς νῦν ἡμεῖς φαμεν. καὶ ζητούντων πάντων ‘αὐτός,
 ἔφη, ἐγὼ ἐρῶ. Φύλαρχος ὁ Ἀθηναῖος ἢ Ναυκρατίτης ἐν οἷς ὁ
 λόγος ἐστὶν αὐτῷ περὶ Ζηλᾶ τοῦ Βιθυνῶν βασιλέως, ὃς ἐπὶ
 ξένια καλέσας τοὺς τῶν Γαλατῶν ἡγεμόνας ἐπιβουλεύσας αὐτοῖς
 καὶ αὐτὸς διεφθάρη, φησὶν οὕτως, εἰ μνήμης εὐτυχῶ
 ( FHG I 341 )· ‘πρόπομά τι πρὸ τοῦ δείπνου
 περιεφέρετο, καθὼς εἰώθει τὸ πρῶτον.’ καὶ ταῦτ’ εἰπὼν ὁ
 Οὐλπιανὸς ᾔτει πιεῖν ἐν ψυκτῆρι, ἀρέσκειν ἑαυτὸν
 φάσκων διὰ τὸ ἑτοίμως ἀπεμνημονευκέναι. ἦν δὲ τῶν ἐν τοῖς
 προπόμασι, φησί, παρασκευαζομένων ἄλλα τε καὶ δὴ καὶ
 ταῦτα.

ΜΑΛΑΧΑΙ. Ἡσίοδος ( opp. 41 )· 
 οὐδ’ ὅσον ἐν μαλάχῃ τε καὶ ἀσφοδέλῳ μέγ’ ὄνειαρ. 
 
 τοῦτο Ἀττικόν. ‘ἐγὼ δέ, φησίν, ἐν πολλοῖς
 ἀντιγράφοις εὗρον τοῦ Ἀντιφάνους Μίνωος διὰ τοῦ ο γεγραμμένον ( II 75
 K )· 
 τρώγοντες μολόχης ῥίζαν. 
 καὶ Ἐπίχαρμος ( p. 275 L )· 
 ... πραύτερος ἔγωγε μολόχας. 
 Φαινίας δ’ ἐν τοῖς Φυτικοῖς φησι ( FHG II
 300 )· ‘τῆς ἡμέρου μαλάχης ὁ σπερματικὸς τύπος
 καλεῖται πλακοῦς, ἐμφερὴς ὢν αὐτῷ· τὸ μὲν γὰρ κτενῶδες
 ἀνάλογον καθάπερ ἡ τοῦ πλακοῦντος κρηπίς, κατὰ μέσον δὲ τοῦ
 πλακουντικοῦ ὄγκου τὸ κέντρον ὀμφαλικόν. καὶ περιληφθείσης
 τῆς κρηπῖδος ὅμοιον γίνεται τοῖς θαλαττίοις
 περιγεγραμμένοις ἐχίνοις.’ ὁ δὲ Σίφνιος Δίφιλος ἱστορεῖ ὡς
 ἡ μαλάχη ἐστὶν εὔχυλος, λεαντικὴ ἀρτηρίας, τὰς ἐπιπολαίους
 ἀποκρίνουσα δριμύτητας. ἐπιτήδειόν τε εἶναί φησιν αὐτὴν
 τοῖς τῶν νεφρῶν καὶ τῆς κύστεως ἐρεθισμοῖς εὐέκκριτόν τε
 εἶναι μετρίως καὶ τρόφιμον, κρείττω δὲ τὴν ἀγρίαν τῆς
 κηπευομένης. Ἕρμιππος δ’ ὁ Καλλιμάχειος ( FHG III
 40 ) καὶ εἰς τὴν καλουμένην φησὶν ἄλιμον προσέτι
 τε ἄδιψον ἐμβάλλεσθαι τὴν μαλάχην οὖσαν χρησιμωτάτην.

ΚΟΛΟΚΥΝΤΑΙ. Εὐθύδημος ὁ Ἀθηναῖος ἐν τῷ περὶ
 λαχάνων σικύαν Ἰνδικὴν καλεῖ τὴν κολοκύντην διὰ τὸ
 κεκομίσθαι τὸ σπέρμα ἐκ τῆς Ἰνδικῆς. Μεγαλοπολῖται δ’ αὐτὴν
 σικυωνίαν ὀνομάζουσι. Θεόφραστος δὲ τῶν κολοκυντῶν φησιν
 ( h. pl. 7, 4, 6 ) οὐκ εἶναι ἐν μέρει ἰδέας,
 ἀλλ’ εἶναι τὰς μὲν βελτίους, τὰς δὲ
 χείρους. Μηνόδωρος δ’ ὁ Ἐρασιστράτειος, Ἱκεσίου φίλος ‘τῶν
 κολοκυντῶν, φησίν, ἣ μὲν Ἰνδική, ἡ καὶ αὐτὴ καὶ σικύα, ἣ δὲ
 κολοκύντη. καὶ ἡ μὲν Ἰνδικὴ κατὰ τὸ πλεῖστον ἕψεται, ἡ δὲ
 κολοκύντη καὶ ὀπτᾶται.’ ἄχρι δὲ τοῦ νῦν λέγεσθαι παρὰ
 Κνιδίοις τὰς κολοκύντας Ἰνδικάς. Ἑλλησπόντιοι δὲ σικύας μὲν
 τὰς μακρὰς καλοῦσι, κολοκύντας δὲ τὰς περιφερεῖς. Διοκλῆς
 δὲ κολοκύντας μὲν καλλίστας γίνεσθαι περὶ Μαγνησίαν,
 προσέτι τε γογγύλην ὑπερμεγέθη γλυκεῖαν καὶ εὐστόμαχον, ἐν
 Ἀντιοχείᾳ δὲ σικυόν, ἐν δὲ Σμύρνῃ καὶ Γαλατίᾳ θρίδακα,
 πήγανον δ’ ἐν Μύροις. Δίφιλος δέ φησιν· ‘ἡ δὲ κολοκύντη
 ὀλιγότροφός ἐστι καὶ εὔφθαρτος καὶ ὑγραντικὴ τῆς ἕξεως καὶ
 εὐέκκριτος, εὔχυλος. εὐστομαχωτέρα δ’ ἐστὶν ἡ δι’ ὕδατος
 καὶ ὄξους λαμβανομένη, εὐχυλοτέρα δὲ ἡ ἀρτυτή.
 λεπτυντικωτέρα δ’ ἐστὶν ἡ μετὰ νάπυος, εὐπεπτοτέρα δὲ καὶ
 εὐεκκριτωτέρα ἡ κάθεφθος.’ Μνησίθεος δέ φησιν· ‘ὅσα εὐφυῶς
 διάκειται πρὸς τὴν τοῦ πυρὸς κατεργασίαν, οἷον ὅ τε σικυὸς
 καὶ ἡ κολοκύντη καὶ μῆλα Κυδώνια καὶ στρουθία καὶ εἴ τι
 τοιοῦτον, ταῦθ’ ὅταν προσενεχθῇ πυρωθέντα, δίδωσι τῷ σώματι
 τροφὴν οὐ πολλὴν μέν, ἄλυπον δὲ καὶ μᾶλλον ὑγράν. ἐστὶ δὲ
 καὶ ταῦτα τῆς κοιλίας ἐφεκτικὰ πάντα. δεῖ δὲ αὐτὰ λαμβάνειν
 ἑφθὰ μᾶλλον.’ Ἀττικοὶ δὲ μόνως καλοῦσιν αὐτὴν κολοκύντην.
 Ἕρμιππος ( I 248 K )· 
 τὴν κεφαλὴν ὅσην ἔχει· 
 ὅσην κολοκύντην. 
 
 Φρύνιχος ὑποκοριστικῶς ( I 386 K )·
 
 ἢ μαζίου τι μικρὸν ἢ κολοκυντίου. 
 Ἐπίχαρμος ( p. 275 L )· 
 ὑγιώτερόν θήν ἐστι κολοκύντας πολύ.

Ἐπικράτης ὁ κωμῳδιοποιός ( II 287 K )· 
 τί Πλάτων 
 καὶ Σπεύσιππος καὶ Μενέδημος; 
 πρὸς τίσι νυνὶ διατρίβουσιν; 
 ποία φροντίς, ποῖος δὲ λόγος 
 διερευνᾶται παρὰ τούτοισιν; 
 τάδε μοι πινυτῶς, εἴ τι κατειδὼς 
 ἥκεις, λέξον, πρὸς Γᾶς ..... 
 Β. ἀλλ’ οἶδα λέγειν περὶ τῶνδε σαφῶς. 
 Παναθηναίοις γὰρ ἰδὼν ἀγέλην 
 μειρακίων . . . . . . 
 ἐν γυμνασίοις Ἀκαδημείας 
 ἤκουσα λόγων ἀφάτων, ἀτόπων. 
 περὶ γὰρ φύσεως ἀφοριζόμενοι 
 διεχώριζον ζῴων τε βίον 
 δένδρων τε φύσιν λαχάνων τε γένη. 
 κᾆτ’ ἐν τούτοις τὴν κολοκύντην 
 ἐξήταζον τίνος ἐστὶ γένους. 
 Α. καὶ τί ποτ’ ἄρ’ ὡρίσαντο καὶ τίνος γένους 
 εἶναι τὸ φυτόν; δήλωσον, εἰ κάτοισθά τι. 
 Β. πρώτιστα μὲν οὖν πάντες ἄναυδοι 
 
 τότ’ ἐπέστησαν καὶ κύψαντες 
 χρόνον οὐκ ὀλίγον διεφρόντιζον. 
 κᾆτ’ ἐξαίφνης, ἔτι κυπτόντων 
 καὶ ζητούντων τῶν μειρακίων, 
 λάχανόν τις ἔφη στρογγύλον εἶναι, 
 ποίαν δ’ ἄλλος, δένδρον δ’ ἕτερος. 
 ταῦτα δ’ ἀκούων ἰατρός τις 
 Σικελᾶς ἀπὸ γᾶς 
 κατέπαρδ’ αὐτῶν ὡς ληρούντων. 
 Α. ἦ που δεινῶς ὠργίσθησαν χλευάζεσθαί τ᾽ 
 ἐβόησαν; 
 τὸ γὰρ ἐν λέσχαις ταῖσδε τοιαῦτα ποιεῖν
 ἀπρεπές . . . . . . . 
 Β. οὐδ’ ἐμέλησεν τοῖς μειρακίοις. 
 ὁ Πλάτων δὲ παρὼν καὶ μάλα πρᾴως, 
 οὐδὲν ὀρινθείς, ἐπέταξ’ αὐτοῖς 
 πάλιν ἐξ ἀρχῆς τὴν κολοκύντην 
 ἀφορίζεσθαι τίνος ἐστὶ γένους. 
 οἳ δὲ διῄρουν.

Ἄλεξις ὁ χαρίεις πρόπομα ὅλον παρατίθησι τοῖς διακρίνειν
 δυναμένοις ( II 392 K )· 
 ἔλαθον γενόμενος οὗ τὸ πρᾶγμ’ ἠβούλετο. 
 κατὰ χειρὸς ἐδόθη· τὴν τράπεζαν ἧκ’ ἔχων, 
 ἐφ’ ἧς ἐπέκειτ’ οὐ τυρὸς οὐδ’ ἐλαῶν γένη 
 οὐδὲ παρέχουσαι κνῖσαν ἡμῖν πλείονα 
 παροψίδες καὶ λῆρος, ἀλλὰ παρετέθη 
 
 ὑπερηφάνως ὄζουσα τῶν Ὡρῶν λοπάς, 
 τὸ τοῦ πόλου τοῦ παντὸς ἡμισφαίριον. 
 ἅπαντ’ ἐνῆν τἀκεῖ γὰρ ἐν ταύτῃ καλά, 
 ἰχθῦς, ἔριφοι, διέτρεχε τούτων σκορπίος, 
 ὑπέφαινεν ᾠῶν ἡμίτομα τοὺς ἀστέρας. 
 ἐπεβάλομεν τὰς χεῖρας. ὃ μὲν ἐμοὶ λαλῶν 
 ἅμα καὶ διανεύων ἠσχολεῖθ᾽· ὁ πᾶς δ’ ἀγὼν 
 ἐπ’ ἐμὲ κατήντα. τὸ πέρας οὐκ ἀνῆχ’ ἕως 
 τὴν λοπάδ’ ὀρύττων ἀποδέδειχα κόσκινον.

ΜΥΚΑΙ. Ἀριστίας ( p. 563 N )· 
 μύκαισι δ’ ὠρέχθει τὸ λάινον πέδον. 
 Πολίοχος ( IV 590 M )· 
 μεμαγμένην 
 μικρὰν μελαγχρῆ μᾶζαν ἠχυρωμένην 
 ἑκάτερος ἡμῶν εἶχε δὶς τῆς ἡμέρας 
 καὶ σῦκα βαιά· καὶ μύκης τις ἐνίοτ’ ἂν 
 ὠπτᾶτο καὶ κοχλίας γενομένου ψακαδίου 
 ἠγρεύετ’ ἂν καὶ λάχανα τῶν αὐτοχθόνων 
 θλαστή τ’ ἐλαία, καὶ πιεῖν οἰνάριον ἦν 
 ἀμφίβολον. 
 Ἀντιφάνης ( II 111 K )· 
 τὸ δεῖπνόν ἐστι μᾶζα κεχαρακωμένη 
 ἀχύροις, πρὸς εὐτέλειαν ἐξωπλισμένη, 
 καὶ βολβὸς εἷς τις καὶ παροψίδες
 τινές, 
 σόγχος τις ἢ μύκης τις ἢ τοιαῦθ’ ἃ δὴ 
 δίδωσιν ἡμῖν ὁ τόπος ἄθλι’ ἀθλίοις. 
 τοιοῦτος ὁ βίος, ἀπύρετος, φλέγμ’ οὐκ ἔχων. 
 
 οὐδεὶς κρέως παρόντος ἐσθίει θύμον, 
 οὐδ’ οἱ δοκοῦντες πυθαγορίζειν. 
 καὶ προελθών· 
 τίς γὰρ οἶδ’ ἡμῶν τὸ μέλλον ὅ τι παθεῖν 
 πέπρωθ’ ἑκάστῳ τῶν φίλων; ταχὺ δὴ λαβὼν 
 ὄπτα μύκητας πρινίνους τουσδὶ δύο. 
 ὅτι Κηφισόδωρος ὁ Ἰσοκράτους μαθητὴς ἐν τοῖς 
 κατὰ Ἀριστοτέλους (τέσσαρα δ’ ἐστὶ ταῦτα βιβλία)
 ἐπιτιμᾷ τῷ φιλοσόφῳ ὡς οὐ ποιήσαντι λόγου ἄξιον τὸ
 παροιμίας ἀθροῖσαι, Ἀντιφάνους ὅλον ποιήσαντος δρᾶμα τὸ
 ἐπιγραφόμενον Παροιμίαι· ἐξ οὗ καὶ παρατίθεται τάδε
 ( II 88 K )· 
 ἐγὼ γὰρ εἰ τῶν ὑμετέρων φάγοιμί τι, 
 μύκητας ὠμοὺς ἂν φαγεῖν ἐμοὶ δοκῶ 
 καὶ στρυφνὰ μῆλα κεἴ τι πνίγει βρῶμά τι.

φύονται δὲ οἱ μύκητες γηγενεῖς καί εἰσιν αὐτῶν ἐδώδιμοι
 ὀλίγοι· οἱ γὰρ πολλοὶ ἀποπνίγουσιν. διὸ καὶ Ἐπίχαρμος
 παίζων ἔφη ( p. 275 L )· 
 οἷον αἱ μύκαι ἄρ’ ἐπεσκληκότες πνιξεῖσθε. 
 Νίκανδρος δ’ ἐν Γεωργικοῖς καταλέγει καὶ τίνες
 αὐτῶν εἰσιν οἱ θανάσιμοι, λέγων ( fr. 78 Schn )·
 
 ἐχθρὰ δ’ ἐλαίης 
 ῥοιῆς τε πρίνου τε δρυός τ’ ἄπο πήματα κεῖται, 
 οἰδαλέων σύγκολλα βάρη πνιγόεντα μυκήτων. 
 φησὶ δὲ καὶ ὅτι 
 
 συκέης ὁπότε στέλεχος βαθὺ κόπρῳ 
 κακκρύψας ὑδάτεσσιν ἀειναέεσσι νοτίζοις, 
 φύσονται πυθμέσσιν ἀκήριοι· ὧν σὺ μύκητα 
 θρεπτὸν μή τι χαμηλὸν ἀπὸ ῥίζης προτάμοιο. 
 
 τὰ δ’ ἄλλα οὐκ ἦν ἀναγνῶναι 
 
 καί τε μύκητας ἀμανίτας τότ’ ἐφεύσεις, 
 φησὶν ὁ αὐτὸς Νίκανδρος ἐν τῷ αὐτῷ. Ἔφιππος
 ( II 263 K )· 
 ἵν’ ὥσπερ οἱ μύκητες ἀποπνίξαιμί σε. 
 Ἐπαρχίδης Εὐριπίδην φησὶ ( FHG IV 404 )
 τὸν ποιητὴν ἐπιδημῆσαι τῇ Ἰκάρῳ καὶ γυναικός τινος μετὰ
 τέκνων κατὰ τοὺς ἀγρούς, δύο μὲν ἀρρένων τελείων, μιᾶς δὲ
 παρθένου, φαγούσης θανασίμους μύκητας καὶ ἀποπνιγείσης μετὰ
 τῶν τέκνων ποιῆσαι τουτὶ τὸ ἐπίγραμμα ( fr. 2
 B4 )· 
 ὦ τὸν ἀγήρατον πόλον αἰθέρος, Ἥλιε, τέμνων, 
 ἆρ’ εἶδες τοιόνδ’ ὄμματι πρόσθε πάθος; 
 μητέρα παρθενικήν τε κόρην δισσούς τε συναίμους 
 ἐν ταὐτῷ φέγγει μοιραδίῳ φθιμένους. 
 Διοκλῆς ὁ Καρύστιος ἐν αʹ Ὑγιεινῶν
 φησιν· ‘ἄγρια ἑψήματα τεῦτλον, μαλάχη, λάπαθον, ἀκαλήφη,
 ἀνδράφαξυς, βολβοί, ὕδνα, μύκαι.’ —

ΣΙΑ. Σπεύσιππος ἐν βʹ Ὁμοίων φησὶ ἐν 
 ὕδατι γίνεσθαι, σελίνῳ ἑλείῳ τὸ φύλλον ἐοικός. διὸ
 καὶ Πτολεμαῖος ὁ δεύτερος Εὐεργέτης Αἰγύπτου βασιλεύσας
 παρ’ Ὁμήρῳ ἀξιοῖ γράφειν ( Od.
 5.72 )· 
 
 ἀμφὶ δὲ λειμῶνες μαλακοὶ σίου ἠδὲ σελίνου. 
 σία γὰρ μετὰ σελίνου φύεσθαι, ἀλλὰ μὴ ἴα. —

Δίφιλός φησι τοὺς μύκητας εἶναι εὐστόμους, 
 κοιλίας διαχωρητικούς, θρεπτικούς, δυσπέπτους δὲ
 καὶ φυσώδεις. τοιούτους δὲ εἶναι τοὺς ἐκ Κέω τῆς νήσου.
 ‘πολλοὶ μέντοι καὶ κτείνουσι. δοκοῦσι δὲ οἰκεῖοι εἶναι οἱ
 λεπτότατοι καὶ ἁπαλοὶ καὶ εὔθρυπτοι οἱ ἐπὶ πτελέαις καὶ
 πεύκαις γινόμενοι· ἀνοίκειοι δὲ οἱ μέλανες καὶ πελιοὶ καὶ
 σκληροὶ καὶ οἱ μετὰ τὸ ἑψηθῆναι καὶ τεθῆναι πησσόμενοι,
 οἵτινες λαμβανόμενοι κτείνουσι. βοηθοῦνται δ’ ἀπὸ
 ὑδρομέλιτος πόσεως καὶ ὀξυμέλιτος, νίτρου καὶ ὄξους. μετὰ
 τὴν πόσιν δὲ ἐμεῖν δεῖ. διόπερ καὶ δεῖ μάλιστα σκευάζειν
 αὐτοὺς μετὰ ὄξους καὶ ὀξυμέλιτος ἢ μέλιτος ἢ ἁλῶν· οὕτω γὰρ
 αὐτῶν τὸ πνιγῶδες ἀφαιρεῖται.’ Θεόφραστος δὲ ἐν τῷ περὶ
 φυτῶν ἱστορίας γράφει ( fr. 168 W )· ‘ὑπόγεια δὲ
 τὰ τοιαῦτά ἐστι καὶ ἐπίγεια, καθάπερ οὓς καλοῦσί τινες
 πέζιας, ἅμα τοῖς μύκησι γινομένους. ἄριζοι γὰρ καὶ αὐτοὶ
 τυγχάνουσιν. ὁ δὲ μύκης ἔχει προσφύσεως ἀρχὴν τὸν καυλὸν
 εἰς μῆκος, καὶ ἀποτείνουσιν ἀπ’ αὐτοῦ ῥίζαι.’ φησὶ δὲ καὶ
 ( h. pl. 4, 7, 2 ) ὅτι ἐν τῇ περὶ Ἡρακλέους
 στήλας θαλάσσῃ ὅταν ὕδατα πλείω γένηται, μύκητες φύονται
 πρὸς τῇ θαλάσσῃ, οὓς καὶ ἀπολιθοῦσθαι ὑπὸ τοῦ ἡλίου φησί.
 καὶ Φαινίας δὲ ἐν αʹ περὶ φυτῶν ( FHG II
 300 )· ‘τὰ δὲ οὐδὲ φύει τὴν 
 ἀνθήλην οὐδὲ τῆς σπερματικῆς ἴχνος κορυνήσεως οὐδὲ
 σπερματώσεως, οἷον μύκης, ὕδνον, πτέρις, ἕλιξ.’ ὁ αὐτός
 φησι· ‘πτέρις, ἣν ἔνιοι βλάχνον καλοῦσι.’ Θεόφραστος ἐν
 Φυτικοῖς ( 1, 6, 5 )· ‘λειόφλοια, καθάπερ ὕδνον,
 μύκης, πέζις, γεράνειον.’

ΥΔΝΑ. γίνεται καὶ ταῦτα αὐτόματα ἀπὸ γῆς μάλιστα περὶ τοὺς
 ἀμμώδεις τόπους. λέγει δὲ περὶ αὐτῶν Θεόφραστος ( 1,
 6, 9 )· ‘τὸ ὕδνον (ὃ καλοῦσί τινες γεράνειον) καὶ
 εἴ τι ἄλλο ὑπόγειον.’ καὶ πάλιν ( fr. 167 W )·
 ‘καὶ ἡ τῶν ἐγγεοτόκων τούτων γένεσις ἅμα καὶ φύσις, οἷον
 τοῦ τε ὕδνου καὶ τοῦ φυομένου περὶ Κυρήνην ὃ καλοῦσι μίσυ.
 δοκεῖ δ’ ἡδὺ σφόδρα τοῦτ’ εἶναι καὶ τὴν ὀσμὴν ἔχειν κρεώδη,
 καὶ τὸ ἐν τῇ Θρᾴκῃ δὲ γενόμενον οἰτόν. περὶ δὲ τούτων ἴδιόν
 τι λέγεται· φασὶ γάρ, ὅταν ὕδατα μετοπωρινὰ καὶ βρονταὶ
 γίνωνται σκληραί, τότε γίνεσθαι, καὶ μᾶλλον ὅταν αἱ
 βρονταί, ὡς ταύτης αἰτιωτέρας οὔσης. οὐ διετίζειν δέ, ἀλλ᾽
 ἐπέτειον εἶναι· τὴν δὲ χρείαν καὶ τὴν ἀκμὴν ἔχειν τοῦ ἦρος.
 οὐ μὴν ἀλλ’ ἔνιοί γε ὡς σπερματικῆς οὔσης τῆς ἀρχῆς
 ὑπολαμβάνουσιν. ἐν γοῦν τῷ αἰγιαλῷ τῶν Μιτυληναίων οὔ φασι
 πρότερον εἶναι πρὶν ἢ γενομένης ἐπομβρίας τὸ σπέρμα
 κατενεχθῇ ἀπὸ Τιαρῶν· τοῦτο δ’ ἐστὶ χωρίον ἐν ᾧ πολλὰ
 γίνεται. γίνεται δὲ ἔν τε τοῖς αἰγιαλοῖς μάλιστα καὶ ὅπου
 χώρα ὕπαμμος· καὶ γὰρ αἱ Τιάραι
 τοιαῦται. φύεται δὲ καὶ περὶ Λάμψακον ἐν τῇ Ἀβαρνίδι καὶ ἐν
 Ἀλωπεκοννήσῳ κἀν τῇ Ἠλείων.’ Λυγκεὺς ὁ Σάμιός φησιν·
 ‘ἀκαλήφην ἡ θάλασσα ἀνίησιν, ἡ δὲ γῆ ὕδνα.’ καὶ Μάτρων ὁ
 παρῳδὸς ἐν τῷ Δείπνῳ· 
 ὄστρεά τ’ ἤνεικεν, Θέτιδος Νηρηίδος ὕδνα. 
 Δίφιλος δὲ δύσπεπτά φησιν εἶναι τὰ ὕδνα, εὔχυλα δὲ
 καὶ παραλεαντικά, προσέτι δὲ διαχωρητικά, καὶ ἔνια αὐτῶν
 ὁμοίως τοῖς μύκαις πνιγώδη εἶναι. Ἡγήσανδρος δ’ ὁ Δελφὸς ἐν
 Ἑλλησπόντῳ φησὶν ( FHG IV 420 ) οὔτε ὕδνον
 γίνεσθαι οὔτε γλαυκίσκον οὔτε θύμον· διὸ Ναυσικλείδην
 εἰρηκέναι μήτε ἔαρ μήτε φίλους. ὑδνόφυλλον δέ φησι Πάμφιλος
 ἐν Γλώσσαις τὴν φυομένην τῶν ὕδνων ὕπερθε πόαν, ἀφ’ ἧς τὸ
 ὕδνον γινώσκεσθαι.

ΑΚΑΛΗΦΗ. λέγεται παρὰ τοῖς Ἀττικοῖς οὕτως καὶ τὸ βοτανῶδες
 καὶ τὸ κνησμοῦ αἴτιον. Ἀριστοφάνης Φοινίσσαις
 ( I 534 K )· ‘πρῶτον πάντων ἴφυα φῦναι, εἶθ᾽
 ἑξῆς τὰς κραναὰς ἀκαλήφας.’

ΑΣΠΑΡΑΓΟΙ. οὗτοι καὶ ἕλειοι καὶ ὄρειοι καλοῦνται. ὧν οἱ
 κάλλιστοι οὐ σπείρονται, πάντων ὄντες τῶν ἐντὸς
 θεραπευτικοί. οἱ δὲ σπαρτοὶ καὶ σφόδρα ὑπερμεγέθεις
 γίνονται. ἐν Λιβύῃ δέ φασιν ἐν Γαιτουλίᾳ γίνεσθαι πάχος μὲν
 Κυπρίου καλάμου, μῆκος δὲ ποδῶν δώδεκα· ἐν δὲ τῇ ὀρεινῇ καὶ
 παρωκεανίτιδι πάχος μὲν μεγάλων
 ναρθήκων, μῆκος δὲ περὶ τοὺς εἴκοσι πήχεις. Κρατῖνος δὲ
 ( fr. 325 K ) διὰ τοῦ 
 φ ἀσφάραγον ὀνομάζει. καὶ Θεόπομπος ( I 751
 K )· 
 κἄπειτ’ ἰδὼν ἀσφάραγον ἐν θάμνῳ τινί. 
 Ἀμειψίας ( I 677 K )· 
 οὐ σχῖνος οὐδ’ ἀσφάραγος, οὐ δάφνης κλάδοι. 
 Δίφιλος δέ φησιν ὡς ὁ τῆς κράμβης ἀσφάραγος
 λεγόμενος ἰδίως ὄρμενος εὐστομαχώτερός ἐστι καὶ
 εὐεκκριτώτερος, ὄψεων δὲ βλαπτικός. ἐστὶ δὲ δριμὺς καὶ
 οὐρητικὸς καὶ ἀδικεῖ νεφροὺς καὶ κύστιν. Ἀττικοὶ δ’ εἰσὶν
 οἱ λέγοντες ὄρμενον τὸν ἀπὸ τῆς κράμβης ἐξηνθηκότα.
 Σοφοκλῆς Ἰχνευταῖς ( fr. 294 N )· 
 κἀξορμενίζει κοὐκ ἐπισχολάζεται 
 βλάστη. 
 παρὰ τὸ ἐξορούειν καὶ βλαστάνειν. Ἀντιφάνης δὲ διὰ
 τοῦ π φησὶν ἀσπάραγον ( II
 130 K )· 
 ἀσπάραγος ἠγλάιζεν, ὦχρος ἐξήνθηκέ τις. 
 Ἀριστοφῶν ( II 282 K )· ‘κάππαριν,
 βληχώ, θύμον, ἀσπάραγον, πίτταν, ῥάμνον, σφακόν,
 πήγανον.’

ΚΟΧΛΙΑΣ. Φιλύλλιος ( I 787 K )· 
 οὔκ εἰμι τέττιξ οὐδὲ κοχλίας, ὦ γύναι. 
 καὶ πάλιν ( p. 788 )· 
 μαινίδες ....., σκόμβροι, κοχλίαι, κορακῖνοι. 
 Ἡσίοδος δὲ ( op. 569 ) τὸν κοχλίαν
 φερέοικον καλεῖ. καὶ Ἀναξίλας δέ ( II 274 K )·
 
 ἀπιστότερος εἶ τῶν κοχλιῶν πολλῷ πάνυ, 
 οἳ περιφέρουσ’ ὑπ’ ἀπιστίας τὰς οἰκίας. 
 
 Ἀχαιός ( p. 587 N )· 
 ἦ τοσούσδ’ Αἴτνη τρέφει 
 κοχλίας κεράστας. 
 προβάλλεται δὲ κἀν τοῖς συμποσίοις γρίφου τάξιν
 ἔχον περὶ τῶν κοχλιῶν οὕτως· 
 ὑλογενής, ἀνάκανθος, ἀναίματος, ὑγροκέλευθος. 
 Ἀριστοτέλης δὲ ἐν εʹ περὶ ζῴων μορίων
 φησίν ( h. a. V p. 544 a 23 )· ‘οἱ κοχλίαι
 φαίνονται κύοντες ἐν τῷ μετοπώρῳ καὶ τοῦ ἔαρος· μόνοι τε
 ( gen. an. III p. 762 a 32 ) οὗτοι τῶν
 ὀστρακοδέρμων συνδυαζόμενοι ὤφθησαν.’ Θεόφραστος δὲ ἐν τῷ
 περὶ φωλευόντων ( fr. 176 W ) ‘οἱ κοχλίαι, φησί,
 φωλεύουσι μὲν καὶ τοῦ χειμῶνος, μᾶλλον δὲ τοῦ θέρους. διὸ
 καὶ πλεῖστοι φαίνονται τοῖς μετοπωρινοῖς ὕδασιν. ἡ δὲ
 φωλεία τοῦ θέρους καὶ ἐπὶ τῆς γῆς καὶ ἐπὶ τῶν δένδρων.’
 λέγονται δέ τινες τῶν κοχλιῶν καὶ σέσιλοι. Ἐπίχαρμος
 ( p. 281 L )· 
 τούτων ἁπάντων ἀκρίδας ἀνταλλάσσομαι, 
 κόγχων δὲ τὸν σέσιλον. Β. ἄπαγ’ ἐς τὸν φθόρον. 
 Ἀπολλᾶς δὲ Λακεδαιμονίους φησὶ σέμελον τὸν κοχλίαν
 λέγειν. Ἀπολλόδωρος δὲ ἐν βʹ ἐτυμολογιῶν τῶν
 κοχλιῶν φησί τινας καλεῖσθαι κωλυσιδείπνους.

ΒΟΛΒΟΙ. τούτων Ἡρακλῆς ἐσθίειν παραιτεῖται ἐν Ἀμαλθείᾳ
 Εὐβούλου λέγων ( II 166 K )· 
 θερμότερον ἢ κραυρότερον ἢ μέσως ἔχον, 
 τοῦτ’ ἔσθ’ ἑκάστῳ μεῖζον ἢ Τροίαν ἑλεῖν. 
 
 κἀγὼ γὰρ οὐ καυλοῖσιν οὐδὲ σιλφίῳ 
 οὐδ’ ἱεροσύλοις καὶ πικραῖς παροψίσι 
 βολβοῖς τ’ ἐμαυτὸν χορτάσων ἐλήλυθα. 
 ἃ δ’ εἴς τ’ ἐδωδὴν πρῶτα καὶ ῥώμης ἀκμὴν 
 καὶ πρὸς ὑγίειαν, πάντα ταῦτ’ ἐδαινύμην, 
 κρέας βόειον ἑφθὸν ἀσόλοικον μέγα, 
 ἀκροκώλιόν τε γεννικόν, ὀπτὰ δέλφακος 
 ἁλίπαστα τρία. 
 Ἄλεξις ἐμφανίζων τὴν τῶν βολβῶν πρὸς τὰ ἀφροδίσια
 δύναμίν φησι ( II 399 K )· 
 πίννας, κάραβον, 
 βολβούς, κοχλίας, κήρυκας, ᾤ᾽, ἀκροκώλια, 
 τοσαῦτα· τούτων ἄν τις εὕρῃ φάρμακα 
 ἐρῶν ἑταίρας ἕτερα χρησιμώτερα .... 
 Ξέναρχος ἐν Βουκολίωνι ( II 467
 K )· 
 φθίνει δόμος 
 ἀσυντάτοισι δεσποτῶν κεχρημένος 
 τύχαις, ἀλάστωρ τ’ εἰσπέπαικε Πελοπιδῶν. 
 ἄστυτος οἶκος κοὐδὲ βυσαύχην θεᾶς 
 Δηοῦς σύνοικος, γηγενὴς βολβός, φίλοις 
 ἑφθὸς βοηθῶν δυνατός ἐστ’ ἐπαρκέσαι· 
 μάτην δὲ πόντου κυανέαις δίναις τραφεὶς 
 φλεβὸς τροπωτὴρ πουλύπους, ἁλοὺς βρόχων 
 πλεκταῖς ἀνάγκαις, τῆς τροχηλάτου κόρης 
 πίμπλησι λοπάδος στερροσώματον κύτος. 
 
 Ἀρχέστρατος ( fr. 5 Ri )· 
 βολβῶν καὶ καυλῶν χαίρειν λέγω ὀξυβάφοισι 
 ταῖς τ’ ἄλλαις πάσῃσι παροψίσι.

Ἡρακλείδης ὁ Ταραντῖνος ἐν Συμποσίῳ· ‘βολβὸς καὶ κοχλίας
 καὶ ᾠὸν καὶ τὰ ὅμοια δοκεῖ σπέρματος εἶναι ποιητικά, οὐ διὰ
 τὸ πολύτροφα εἶναι, ἀλλὰ διὰ τὸ ὁμοειδεῖς ἔχειν τὰς πρώτας
 φύσεις αὐτὰς τὰς δυνάμεις τῷ σπέρματι.’ Δίφιλος· ‘οἱ βολβοὶ
 δύσπεπτοι μέν εἰσι, πολύτροφοι δὲ καὶ εὐστόμαχοι, ἔτι δὲ
 σμηκτικοὶ καὶ ἀμβλυντικοὶ ὄψεως, διεγερτικοὶ δ᾽
 ἀφροδισίων.’ ἡ δὲ παροιμία φησίν· 
 οὐδέν σ’ ὀνήσει βολβός, ἂν μὴ νεῦρ’ ἔχῃς. 
 διεγείρουσι δ’ ὄντως αὐτῶν πρὸς ἀφροδίσια οἱ
 βασιλικοὶ λεγόμενοι, οἳ καὶ κρείσσονες τῶν ἄλλων εἰσί· μεθ᾽
 οὓς οἱ πυρροί. οἱ δὲ λευκοὶ καὶ Λιβυκοὶ σκιλλώδεις·
 χείρονες δὲ πάντων οἱ Αἰγύπτιοι.

αἱ δὲ βολβῖναι καλούμεναι εὐχυλότεραι μέν εἰσι τῶν βολβῶν,
 οὐ μὴν οὕτως εὐστόμαχοι διὰ τὸ γλυκάζον ἔχειν
 τι · παχυντικαί τε ἱκανῶς εἰσι διὰ τὴν πολλὴν
 σκληρότητα καὶ εὐέκκριτοι. μνημονεύει δὲ βολβίνης Μάτρων ἐν
 παρῳδίαις· 
 σόγκους δ’ οὐκ ἂν ἐγὼ μυθήσομαι οὐδ’ ὀνομήνω 
 ( Il. 2.488 ), 
 μυελόεν βλάστημα, καρηκομόωντας ἀκάνθαις ( Il. 2.323 ), 
 βολβίνας θ᾽, αἳ Ζῆνος Ὀλυμπίου εἰσὶν ἀοιδοί 
 ( hymn. 16, 2 ), 
 ἃς ἐν χέρσῳ θρέψε Διὸς παῖς ἄσπετος ὄμβρος, 
 
 λευκοτέρας χιόνος, ἰδέειν ἀμύλοισιν ὁμοίας ( Il. 10.437 )· 
 τάων φυομένων ἠράσσατο πότνια γαστήρ ( Il. 20.223 ).

ὅτι Νίκανδρος ( fr. 88 Schn ) ‘Μεγαρῆας βολβοὺς’
 ἐπαινεῖ. Θεόφραστος δ’ ἐν ζʹ Φυτικῶν ( 7,
 13, 8 ) ‘ἐνιαχοῦ, φησίν, οὕτω γλυκεῖς εἰσιν οἱ
 βολβοὶ ὥστε καὶ ὠμοὺς ἐσθίεσθαι, ὥσπερ ἐν τῇ Ταυρικῇ
 Χερρονήσῳ.’ τὰ αὐτὰ ἱστορεῖ καὶ Φαινίας ( FHG II
 300 ). ἔστι δὲ καὶ γένος, φησί, βολβῶν, Θεόφραστος
 ( ibid ), ἐριοφόρων, ὃ φύεται ἐν αἰγιαλοῖς.
 ἔχει δὲ τὸ ἔριον ὑπὸ τοὺς πρώτους χιτῶνας, ὥστε ἀνὰ μέσον
 εἶναι τοῦ ἐδωδίμου τοῦ ἐντὸς καὶ τοῦ ἔξω. ὑφαίνεται δ’ ἐξ
 αὐτοῦ καὶ πόδεια καὶ ἄλλα ἱμάτια,’ ὡς καὶ Φαινίας φησί, ‘τὸ
 δὲ ἐν Ἰνδοῖς τριχῶδές ἐστι.’ περὶ δὲ τῆς τῶν βολβῶν
 σκευασίας Φιλήμων φησί ( II 516 K )· 
 τὸν βολβόν, εἰ βούλει, σκόπει 
 ὅσα δαπανήσας εὐδοκιμεῖ, τυρόν, μέλι, 
 σήσαμον, ἔλαιον, κρόμυον, ὄξος, σίλφιον. 
 αὐτὸς δ’ ἐφ’ αὑτοῦ ᾽στιν πονηρὸς καὶ πικρός. 
 Ἡρακλείδης δ’ ὁ Ταραντῖνος τοῦ συμποσίου
 περιγράφων τοὺς βολβούς φησι· ‘περιγράφειν δεῖ τὴν πολλὴν
 βρῶσιν καὶ μάλιστα τῶν ἐχόντων ὅλκιμόν τι καὶ γλίσχρον,
 οἷον ᾠῶν, βολβῶν, ἀκροκωλίων, κοχλιῶν καὶ τῶν ὁμοίων.
 ἐπιμένει γὰρ τῇ κοιλίᾳ πλείονας χρόνους καὶ ἐμπλεκόμενα
 παρακατέχει τὰ ὑγρά.’

ΚΙΧΛΑΙ. καὶ τούτων ἦσαν καὶ ἄλλων ὀρνίθων ἀγέλαι ἐν τοῖς
 προπόμασι. Τηλεκλείδης ( I 209 v. 12 K )· 
 
 ὀπταὶ δὲ κίχλαι μετ’ ἀμητίσκων εἰς τὸν φάρυγ᾽ 
 εἰσεπέτοντο. 
 Συρακούσιοι δὲ τὰς κίχλας κιχήλας λέγουσιν.
 Ἐπίχαρμος ( p. 281 L )· 
 τάς τ’ ἐλαιοφιλοφάγους κιχήλας. 
 μέμνηται τούτων καὶ Ἀριστοφάνης ἐν Νεφέλαις
 ( v. 339 ). τρία δὲ γένη κιχλῶν Ἀριστοτέλης
 εἶναι ἱστορεῖ ( h. a. IX p. 617 a 18 ), ὧν τὴν
 πρώτην καὶ μεγίστην κίσσῃ πάρισον εἶναι, ἣν καὶ καλεῖσθαι
 ἰξοφάγον, ἐπειδὴ ἰξὸν ἐσθίει· τὴν δὲ τῷ κοσσύφῳ ἴσην, ἣν
 ὀνομάζεσθαι τριχάδα· τὴν δὲ τρίτην ἐλαχίστην τῶν
 προειρημένων οὖσαν ἰλλάδα ὀνομάζεσθαι. οἳ δὲ τυλάδα
 λέγουσιν, ὡς Ἀλέξανδρος ἱστορεῖ ὁ Μύνδιος· ἣν καὶ
 συναγελαστικὴν εἶναι καὶ νεοττεύειν ὡς καὶ τὰς
 χελιδόνας. 
 ὅτι τὸ εἰς Ὅμηρον ἀναφερόμενον ἐπύλλιον, ἐπιγραφόμενον δὲ
 Ἐπικιχλίδες, ἔτυχε ταύτης τῆς προσηγορίας διὰ τὸ τὸν Ὅμηρον
 ᾄδοντα αὐτὸ τοῖς παισὶ κίχλας δῶρον λαμβάνειν, ἱστορεῖ
 Μέναιχμος ἐν τῷ περὶ τεχνιτῶν ( fr. 8 M ).

ΣΥΚΑΛΙΔΕΣ. Ἀλέξανδρος ὁ Μύνδιος ἱστορεῖ· ‘ἅτερος τῶν
 αἰγιθαλῶν ὑφ’ ὧν μὲν ἔλαιον καλεῖται, ὑπὸ δέ τινων πυρρίας·
 συκαλὶς δ᾽, ὅταν ἀκμάζῃ τὰ σῦκα.’ δύο δ’ εἶναι γένη αὐτοῦ
 συκαλίδα καὶ μελαγκόρυφον. Ἐπίχαρμος ( p. 237
 L )· ‘ἀγλαὰς συκαλλίδας.’ καὶ πάλιν ( p.
 240 )· 
 
 ἦν δ’ ἐρῳδιοί τε πολλοὶ 
 μακροκαμπυλαύχενες 
 τέτρακές τε σπερματολόγοι κἀγλααὶ συκαλλίδες. 
 ἁλίσκονται δ’ αὗται τῷ τῶν σύκων καιρῷ. διὸ
 βέλτιον ὀνομάζοιτ’ ἂν δι’ ἑνὸς λ ·
 διὰ δὲ τὸ μέτρον Ἐπίχαρμος διὰ δυεῖν εἴρηκεν.

ΣΠΙΝΟΙ. Εὔβουλος ( II 214 K )· 
 Ἀμφιδρομίων ὄντων, ἐν οἷς νομίζεται 
 ὀπτᾶν τε τυροῦ Χερρονησίτου τόμον 
 ἕψειν τ’ ἐλαίῳ ῥάφανον ἠγλαισμένην 
 πνίγειν τε παχέων ἀρνίων στηθύνια 
 τίλλειν τε φάττας καὶ κίχλας ὁμοῦ σπίνοις 
 ὁμοῦ τε χναύειν μαινίσιν σηπίδια 
 πιλοῦν τε πολλὰς πλεκτάνας ἐπιστρεφῶς 
 πίνειν τε πολλὰς κύλικας εὐζωρεστέρας.

ΚΟΨΙΧΟΙ. Νικόστρατος ἢ Φιλέταιρος ( II 221 K )·
 
 τί οὖν ἀγοράσω; φράζε γάρ. 
 Β. μὴ πολυτελῶς, ἀλλὰ καθαρείως· δασύποδα, 
 ἐὰν περιτύχῃς, ἀγόρασον καὶ νηττία 
 ὁπόσα σὺ βούλει καὶ κίχλας καὶ κοψίχους, 
 ὀρνιθάριά τε τῶν ἀγρίων τούτων συχνά· 
 χάριεν γάρ. 
 Ἀντιφάνης δὲ καὶ ΨΑΡΑΣ ἐν τοῖς βρώμασι καταλέγει
 ( II 130 K )· 
 
 μέλι, πέρδικες, 
 φάτται, νῆτται, χῆνες, ψᾶρες, 
 κίττα, κολοιός, κόψιχος, ὄρτυξ, 
 ὄρνις θήλεια. 
 πάντων ἡμᾶς λόγον ἀπαιτεῖς καὶ οὐδ’ ὁτιοῦν ἔξεστιν
 εἰπεῖν ἀνυπεύθυνον. 
 ὅτι τὸ ΣΤΡΟΥΘΑΡΙΟΝ παρ’ ἄλλοις τε καὶ δὴ καὶ παρ’ Εὐβούλῳ
 ( II 208 K )· 
 περδίκια 
 λαβὲ τέτταρ’ ἢ καὶ πέντε, δασύποδας δὲ 
 τρεῖς, 
 στρουθάριά θ’ οἷον ἐντραγεῖν, ἀκανθυλλίδας, 
 καὶ βιττάκους, σπινίδια, κερχνῇδας 
 τά τ’ ἄλλ’ ἅττ’ ἂν ἐπιτύχῃς.

ΕΓΚΕΦΑΛΟΙ ΧΟΙΡΕΙΟΙ. τούτων ἡμᾶς ἐσθίειν οὐκ εἴων οἱ
 φιλόσοφοι φάσκοντες τοὺς αὐτῶν μεταλαμβάνοντας 
 ‘ἶσον καὶ κυάμων τρώγειν κεφαλῶν τε’ οὐ ‘τοκήων’ μόνον,
 ἀλλὰ καὶ τῶν ἄλλων βεβήλων. οὐδένα γοῦν τῶν ἀρχαίων
 βεβρωκέναι διὰ τὸ τὰς αἰσθήσεις ἁπάσας σχεδὸν ἐν αὐτῷ
 εἶναι. Ἀπολλόδωρος δ’ ὁ Ἀθηναῖος οὐδ’ ὀνομάζειν τινὰ τῶν
 παλαιῶν φησιν ἐγκέφαλον· καὶ Σοφοκλέα γοῦν ἐν Τραχινίαις
 ποιήσαντα τὸν Ἡρακλέα ῥιπτοῦντα τὸν Λίχαν ἐς θάλασσαν οὐκ
 ὀνομάσαι ἐγκέφαλον, ἀλλὰ λευκὸν μυελόν, ἐκκλίνοντα τὸ μὴ
 ὀνομαζόμενον ( 781 )· 
 
 κόμης δὲ λευκὸν μυελὸν ἐκραίνει μέσου 
 κρατὸς διασπαρέντος αἵματός θ’ ὁμοῦ, 
 καίτοι τἄλλα διαρρήδην ὀνομάσαντα. καὶ Εὐριπίδης
 δὲ τὴν Ἑκάβην θρηνοῦσαν εἰσαγαγὼν τὸν Ἀστυάνακτα ὑπὸ τῶν
 Ἑλλήνων ῥιφέντα φησί ( Tro. 1173 )· 
 δύστηνε, κρατὸς ὥς σ’ ἔκειρεν ἀθλίως 
 τείχη πατρῷα, Λοξίου πυργώματα, 
 ὃν πόλλ’ ἐκήπευσ’ ἡ τεκοῦσα βόστρυχον 
 φιλήμασίν τ’ ἔδωκεν· ἔνθεν ἐκγελᾷ 
 ὀστέων ῥαγέντων φόνος, ἵν’ αἰσχρὰ μὴ λέγω. 
 ἔχει δὲ ἐπίστασιν ἡ τῶν ποιημάτων τούτων ἐκδοχή.
 καὶ γὰρ Φιλοκλῆς τε ἐγκέφαλόν φησιν ( p. 589
 N )· 
 οὐδ’ ἂν ἐγκέφαλον ἔσθων λίποι, 
 καὶ Ἀριστοφάνης ( ran. 134 )· 
 ἀπολέσαιμ’ ἂν ἐγκεφάλου θρίω δύο, 
 καὶ ἄλλοι. λευκὸν οὖν ἂν εἴη μυελὸν εἰρηκὼς
 Σοφοκλῆς ποιητικῶς, Εὐριπίδης δὲ τὸ τῆς προσόψεως εἰδεχθὲς
 καὶ αἰσχρὸν οὐχ αἱρούμενος ἐναργῶς ἐμφανίσαι ἐδήλωσεν ὡς
 ἐβούλετο. ὅτι δ’ ἱερὸν ἐνόμιζον τὴν κεφαλὴν δῆλον ἐκ τοῦ
 καὶ κατ’ αὐτῆς ὀμνύειν καὶ τοὺς γινομένους ἀπ’ αὐτῆς
 πταρμοὺς προσκυνεῖν ὡς ἱερούς. ἀλλὰ μὴν καὶ τὰς
 συγκαταθέσεις βεβαιοῦμεν τῇ ταύτης ἐπινεύσει, ὡς καὶ ὁ
 Ὁμηρικὸς Ζεύς φησιν ( A 524 )· 
 εἰ δ’ ἄγε τοι κεφαλῇ ἐπινεύσομαι.

ὅτι εἰς τὸ πρόπομα καὶ ταῦτα ἐνεβάλλοντο, πέπερι, φυλλίς,
 σμύρνα, κύπειρον, μύρον Αἰγύπτιον. Ἀντιφάνης ( II 125
 K )· 
 
 ἂν μὲν ἄρα πέπερι πριάμενός τις εἰσφέρῃ, 
 στρεβλοῦν γράφουσι τοῦτον ὡς κατάσκοπον. 
 πάλιν ( ibid )· 
 νῦν δεῖ περιόντα πέπερι καὶ καρπὸν βλίτου 
 ζητεῖν. 
 Εὔβουλος ( II 210 K )· 
 κόκκον λαβοῦσα κνίδιον ἢ τοῦ πεπέριδος 
 τρίψασ’ ὁμοῦ σμύρνῃ διάπαττε τὴν ὁδόν. 
 Ὠφελίων ( II 294 K )· 
 Λιβυκὸν πέπερι θυμίαμα καὶ βιβλίον 
 Πλάτωνος ἐμβρόντητον. 
 Νίκανδρος Θηριακοῖς ( 875 )· 
 ἢ καὶ λεπτοθρίοιο πολύχνοα φύλλα κονύζης, 
 πολλάκι δ’ ἢ πέπερι κόψας νέον ἢ ἀπὸ Μήδων 
 κάρδαμον. 
 Θεόφραστος ἐν φυτῶν ἱστορίᾳ ( 9, 20,
 1 )· ‘τὸ πέπερι καρπὸς μέν ἐστι, διττὸν δὲ αὐτοῦ τὸ
 γένος· τὸ μὲν στρογγύλον ὥσπερ ὄροβος, κέλυφος
 ἔχον ὑπέρυθρον, τὸ δὲ πρόμηκες, μέλαν,
 σπερμάτια μηκωνικὰ ἔχον. ἰσχυρότερον δὲ πολὺ τοῦτο θατέρου,
 θερμαντικὰ δὲ ἄμφω· διὸ καὶ πρὸς τὸ κώνειον βοηθεῖ ταῦτα.’
 ἐν δὲ τῷ περὶ πνιγμοῦ γράφει ( fr. 166 )· ‘ἡ δὲ
 τούτων ἀνάκτησις ὄξους ἐγχύσει καὶ πεπέριδος ἢ κνίδης καρπῷ
 τριφθείσης.’ τοῦτο δ’ ἡμᾶς τηρῆσαι δεῖ ὅτι οὐδέτερον ὄνομα
 οὐδέν ἐστι παρὰ τοῖς Ἕλλησιν εἰς ῑ λῆγον, εἰ μὴ μόνον τὸ μέλι. τὸ γὰρ πέπερι καὶ
 κόμμι καὶ κοῖφι ξενικά.

ΕΛΑΙΟΝ. Σαμιακοῦ ἐλαίου μνημονεύει Ἀντιφάνης ἢ Ἄλεξις
 ( II 134 K )· 
 οὑτοσὶ δέ σοι 
 τοῦ λευκοτάτου πάντων ἐλαίου Σαμιακοῦ 
 ἐστιν μετρητής. 
 Καρικοῦ δὲ Ὠφελίων ( II 294 K )· 
 ἐλαίῳ Καρικῷ 
 ἀλείφεται. 
 Ἀμύντας ἐν σταθμοῖς Περσικοῖς φησι ( fr. 3
 M )· ‘φέρει τὰ ὄρη τέρμινθον καὶ σχῖνον καὶ κάρυα
 τὰ Περσικά, ἀφ’ ὧν ποιοῦσι τῷ βασιλεῖ ἔλαιον πολύ.’ Κτησίας
 δ’ ἐν Καρμανίᾳ φησὶ ( fr. 96 M ) γίνεσθαι ἔλαιον
 ἀκάνθινον, ᾧ χρῆσθαι βασιλέα· ὃς καὶ καταλέγων ἐν τῷ περὶ
 τῶν κατὰ τὴν Ἀσίαν φόρων τούτῳ βιβλίῳ πάντα τὰ τῷ βασιλεῖ
 παρασκευαζόμενα ἐπὶ τὸ δεῖπνον οὔτε πεπέρεως μέμνηται οὔτε
 ὄξους, ‘ὃ μόνον ἄριστόν ἐστι τῶν ἡδυσμάτων.’ ἀλλὰ μὴν οὐδὲ
 Δίνων ἐν τῇ Περσικῇ πραγματείᾳ ( FHG II 92 )· ὅς
 γέ φησι καὶ ἅλας Ἀμμωνιακὸν ἀπ’ Αἰγύπτου ἀναπέμπεσθαι
 βασιλεῖ καὶ ὕδωρ ἐκ τοῦ Νείλου. ἐλαίου δὲ τοῦ ὠμοτριβοῦς
 καλουμένου μέμνηται Θεόφραστος ἐν τῷ περὶ ὀδμῶν φάσκων
 ( c. 4, 14. 15 ) αὐτὸ γίνεσθαι ἐκ τῶν φαυλιῶν
 ἐλαιῶν καὶ ἐξ ἀμυγδάλων. τοῦ δὲ ἐν Θουρίοις γινομένου
 ἐλαίου ὡς διαφόρου μνημονεύει Ἄμφις ( II 248
 K )· 
 ἐν Θουρίοις τοὔλαιον, ἐν Γέλᾳ φακῆ.

ΓΑΡΟΣ. Κρατῖνος ( I 95 K )· 
 ὁ τάλαρος ὑμῶν διάπλεως ἔσται γάρου. 
 Φερεκράτης ( I 197 K )· 
 ἀνεμολύνθη τὴν ὑπήνην τῷ γάρῳ. 
 Σοφοκλῆς Τριπτολέμῳ ( fr. 545 N )·
 
 τοῦ ταριχηροῦ γάρου. 
 Πλάτων ( I 656 K )· 
 ἐν σαπρῷ γάρῳ 
 βάπτοντες ἀποπνίξουσί με. 
 ὅτι δ’ ἀρσενικόν ἐστι τοὔνομα Αἰσχύλος δηλοῖ εἰπών
 ( fr. 55 N )· 
 καὶ τὸν ἰχθύων γάρον.

ΟΞΟΣ. τοῦτο μόνον Ἀττικοὶ τῶν ἡδυσμάτων ἦδος καλοῦσι.
 κάλλιστον δ’ ὄξος εἶναί φησι Χρύσιππος ὁ φιλόσοφος τό τε
 Αἰγύπτιον καὶ τὸ Κνίδιον. Ἀριστοφάνης δὲ ἐν Πλούτῳ φησίν
 ( 720 )· 
 ὄξει διέμενος Σφηττίῳ. 
 Δίδυμος δ’ ἐξηγούμενος τὸ ἰαμβεῖόν φησιν· ‘ἴσως
 διότι οἱ Σφήττιοι ὀξεῖς.’ μνημονεύει δέ που καὶ τοῦ ἐκ
 Κλεωνῶν ὄξους ὡς διαφόρου ( I 561 K )· 
 ἐν δὲ Κλεωναῖς ὀξίδες εἰσί. 
 καὶ Δίφιλος ( II 572 K )· 
 δειπνεῖ τε καταδύς, πῶς δοκεῖς, Λακωνικῶς, 
 ὄξους δὲ κοτύλην — Β. πάξ. Α. τί πάξ; ὀξὶς μέτρον 
 χωρεῖ τοσοῦτο τῶν Κλεωναίων. 
 Φιλωνίδης ( I 256 K )· 
 τὰ καταχύσματα 
 αὐτοῖσιν ὄξος οὐκ ἔχει. 
 
 ὁ δὲ Ταραντῖνος Ἡρακλείδης ἐν τῷ Συμποσίῳ φησί·
 ‘τὸ ὄξος τινὰ τῶν ἐκτὸς συνιστάνει, παραπλησίως δὲ καὶ τὰ
 ἐν κοιλίᾳ, τὰ δ᾽ ἐν τῷ ὄγκῳ διαλύει, διὰ τὸ
 δηλονότι διαφόρους ἐν ἡμῖν μίγνυσθαι χυμούς.’ ἐθαυμάζετο δὲ
 καὶ τὸ Δεκελεικὸν ὄξος. Ἄλεξις ( II 400 K )·
 
 κοτύλας τέτταρας 
 ἀναγκάσας με μεστὰς αὐτοῦ σπάσαι 
 ὄξους Δεκελεικοῦ δι’ ἀγορᾶς μέσης ἄγεις. 
 λεκτέον δὲ ὀξύγαρον διὰ τοῦ ῡ καὶ τὸ δεχόμενον
 αὐτὸ ἀγγεῖον ὀξύβαφον· ἐπεὶ καὶ Λυσίας ἐν τῷ κατὰ Θεοπόμπου
 αἰκίας εἴρηκεν ( fr. 111 Tur )· ‘ἐγὼ δ’ ὀξύμελι
 πίνω.’ οὕτως οὖν ἐροῦμεν καὶ ὀξυρόδινον.

ὅτι ἀρτύματα εὕρηται παρὰ Σοφοκλεῖ ( fr. 609
 N )· 
 καὶ βορᾶς ἀρτύματα. 
 καὶ παρ’ Αἰσχύλῳ ( fr. 299 )· 
 διαβρέχεις τἀρτύματα. 
 καὶ Θεόπομπος δέ φησι ( FHG I 298 fr.
 125 )· ‘πολλοὶ μὲν ἀρτυμάτων μέδιμνοι, πολλοὶ δὲ
 σάκκοι καὶ θύλακοι βιβλίων καὶ τῶν ἄλλων ἁπάντων τῶν
 χρησίμων πρὸς τὸν βίον.’ τὸ δὲ ῥῆμα κεῖται παρὰ Σοφοκλεῖ
 ( fr. 1014 N )· 
 ἐγὼ μάγειρος ἀρτύσω σοφῶς. 
 Κρατῖνος ( I 101 K )· 
 γλαῦκον οὐ πρὸς παντὸς ἀνδρόσ ἐστιν
 ἀρτῦσαι 
 καλῶς. 
 
 Εὔπολις ( I 347 K )· 
 ὄψῳ πονηρῷ πολυτελῶς ἠρτυμένῳ. 
 ὅτι ἀρτύματα ταῦτα καταλέγει που Ἀντιφάνης 
 ( II 69 K )· 
 ἀστάφιδος, ἁλῶν, σιραίου, σιλφίου, τυροῦ, θύμου, 
 σησάμου, νίτρου, κυμίνου, ῥοῦ, μέλιτος ,
 ὀριγάνου, 
 βοτανίων, ὄξους, ἐλαῶν, εἰς ἀβυρτάκην χλόης, 
 καππάριδος, ᾠῶν, ταρίχους, καρδάμων, θρίων, ὀποῦ. 
 ὅτι οἴδασιν οἱ παλαοὶ τὸ Αἰθιοπικὸν καλούμενον 
 κύμινον ( cf. Plin. 19, 161. 20,
 161 ). 
 ὅτι εἴρηται ἀρσενικῶς ὁ θύμος καὶ ὁ ὀρίγανος. Ἀναξανδρίδης
 ( II 157 K )· 
 ἀσφάραγον σχῖνόν τε τεμὼν καὶ ὀρίγανον, ὃς δὴ 
 σεμνύνει τὸ τάριχον ὁμοῦ μιχθεὶς κοριάννῳ. 
 Ἴων ( fr. 5 B4 )· 
 αὐτὰρ ὅ γ’ ἐμμαπέως τὸν ὀρίγανον ἐν χερὶ κεύθει. 
 θηλυκῶς δὲ Πλάτων ἢ Κάνθαρος ( I 641
 K )· 
 ἢ ᾽ξ Ἀρκαδίας οὕτω δριμυτάτην ὀρίγανον. 
 οὐδετέρως δ’ Ἐπίχαρμος καὶ Ἀμειψίας ( I 678
 K ). τὸν δὲ θύμον ἀρσενικῶς Νίκανδρος ἐν
 Μελισσουργικοῖς ( fr. 92 Schn ).

ὅτι τοὺς πέπονας Κρατῖνος μὲν ΣΙΚΥΟΥΣ σπερματίας κέκληκεν
 ἐν Ὀδυσσεῦσι ( I 56 K )· 
 ποῦ ποτ’ εἶδές μοι τὸν ἄνδρα, παῖδα Λαέρτα 
 φίλον; 
 Β. ἐν Πάρῳ σικυὸν μέγιστον σπερματίαν ὠνούμενον. 
 
 Πλάτων Λαίῳ ( I 618 K )· 
 οὐχ ὁρᾷς ὅτι 
 ὁ μὲν Λέαγρος, Γλαύκωνος ὢν μεγάλου γένους, 
 ἀβελτερο κόκκυξ ἠλίθιος περιέρχεται 
 σικυοῦ πέπονος εὐνουχίου κνήμας ἔχων. 
 Ἀναξίλας ( II 274 K )· 
 τὰ δὲ σφύρ’ ᾤδει μᾶλλον ἢ σικυὸς πέπων. 
 Θεόπομπος ( I 752 K )· 
 μαλθακωτέρα 
 πέπονος σικυοῦ μοι γέγονε. 
 Φαινίας ( FHG II 300 )· ‘βρωτὰ μὲν
 ἁπαλὰ τῷ περικαρπίῳ σικυὸς καὶ πέπων ἄνευ τοῦ σπέρματος,
 πεττόμενον δὲ τὸ περικάρπιον μόνον. κολοκύντη δὲ ὠμὴ μὲν
 ἄβρωτος, ἑφθὴ δὲ καὶ ὀπτὴ βρωτή.’ Διοκλῆς δ’ ὁ Καρύστιος ἐν
 πρώτῳ Ὑγιεινῶν φησιν ἑψανὰ ἄγρια εἶναι θρίδακα (ταύτης
 κρατίστην τὴν μέλαιναν), κάρδαμον, κορίαννον, σίναπυ,
 κρόμμυον (τούτου εἶδος ἀσκαλώνιον καὶ γήτειον), σκόροδον,
 φύσιγγες, σικυός, πέπων, μήκων. καὶ μετ’ ὀλίγα· ‘ὁ πέπων δ᾽
 ἐστὶν εὐκαρδιώτερος καὶ εὐπεπτότερος. ἑφθὸς δ’ ὁ σικυὸς
 ἁπαλὸς ἄλυπος, οὐρητικός. ὁ δὲ πέπων ἑψηθεὶς ἐν μελικράτῳ
 διαχωρητικώτερος.’ Σπεύσιππος δ’ ἐν τοῖς Ὁμοίοις τὸν πέπονα
 καλεῖ σικύαν· Διοκλῆς δὲ πέπονα ὀνομάσας οὐκ ἔτι καλεῖ
 σικύαν· καὶ ὁ Σπεύσιππος δὲ σικύαν εἰπὼν πέπονα οὐκ
 ὀνομάζει. Δίφιλος δέ φησιν· ‘ὁ πέπων εὐχυλότερός ἐστι καὶ ἐπικρατητικὸς ... κακοχυλότερος δέ,
 ὀλιγότροφος δὲ καὶ εὔφθαρτος καὶ εὐεκκριτώτερος.’

ΘΡΙΔΑΞ. ταύτην Ἀττικοὶ θριδακίνην καλοῦσιν. Ἐπίχαρμος
 ( p. 281 L )· 
 θρίδακος ἀπολελεμμένας τὸν καυλόν. 
 θριδακινίδας δ’ εἴρηκε Στράττις ( I 730
 K )· 
 πρασοκουρίδες, αἳ καταφύλλους 
 ἀνὰ κήπους πεντήκοντα ποδῶν 
 ἴχνεσι βαίνετ᾽, ἐφαπτόμεναι 
 ποδοῖν σατυριδίων 
 μακροκέρκων, χοροὺς 
 ἑλίσσουσαι παρ’ ὠκίμων 
 πέταλα καὶ θριδακινίδων 
 εὐόσμων τε σελίνων. 
 Θεόφραστος δέ φησι ( h. pl. 7, 4, 5 )·
 ‘τῆς θριδακίνης ἡ λευκὴ γλυκυτέρα καὶ ἁπαλωτέρα. γένη δ᾽
 αὐτῆς τρία, τὸ πλατύκαυλον καὶ στρογγυλόκαυλον καὶ τρίτον
 τὸ Λακωνικόν. αὕτη δ’ ἔχει τὸ μὲν φύλλον σκολυμῶδες, ὀρθὴ
 δὲ καὶ εὐαυξὴς καὶ ἀπαράβλαστός ἐστιν ἐκ τοῦ
 καυλοῦ. τῶν δὲ πλατειῶν οὕτω τινὲς γίνονται πλατύκαυλοι
 ὥστ’ ἐνίους καὶ θύραις χρῆσθαι κηπουρικαῖς.’ τῶν δὲ καυλῶν
 φησι ( 7, 2, 4 ) κολουσθέντων ἡδίους τοὺς
 παλιμβλαστεῖς εἶναι.

Νίκανδρος δ’ ὁ Κολοφώνιος ἐν βʹ Γλωσσῶν
 ( fr. 120 Schn ) βρένθιν λέγεσθαί φησι παρὰ
 Κυπρίοις θρίδακα, οὗ ὁ Ἄδωνις καταφυγὼν ὑπὸ τοῦ κάπρου διεφθάρη. Ἄμφις τε ἐν Ἰαλέμῳ
 φησίν ( II 241 K )· 
 ἐν ταῖς θριδακίναις ταῖς κάκιστ’ ἀπολουμέναις, 
 ἃς εἰ φάγοι τις ἐντὸς ἑξήκοντ’ ἐτῶν, 
 ὁπότε γυναικὸς λαμβάνοι κοινωνίαν, 
 στρέφοιθ’ ὅλην τὴν νύκτ’ ἂν οὐδὲ ἓν πλέον 
 ὧν βούλεται δρῶν, ἀντὶ τῆς ὑπουργίας 
 τῇ χειρὶ τρίβων τὴν ἀναγκαίαν τύχην. 
 καὶ Καλλίμαχος δέ φησιν ( fr. 371
 Schn. ) ὅτι ἡ Ἀφροδίτη τὸν Ἄδωνιν ἐν θριδακίνῃ
 κρύψειεν, ἀλληγορούντων τῶν ποιητῶν ὅτι ἀσθενεῖς εἰσι πρὸς
 ἀφροδίσια οἱ συνεχῶς χρώμενοι θρίδαξι. καὶ Εὔβουλος δ’ ἐν
 Ἀστύτοις φησί ( II 169 K )· 
 μὴ παρατίθει σύ μοι θριδακίνας, ὦ
 γύναι, 
 ἐπὶ τὴν τράπεζαν, ἢ σεαυτὴν αἰτιῶ. 
 ἐν τῷ λαχάνῳ τούτῳ γάρ, ὡς λόγος, ποτὲ 
 τὸν Ἄδωνιν ἀποθανόντα προὔθηκεν Κύπρις· 
 ὥστ’ ἐστὶ νεκύων βρῶμα. 
 Κρατῖνος δέ φησι ( I 110 K ) Φάωνος
 ἐρασθεῖσαν τὴν Ἀφροδίτην ἐν ‘καλαῖς θριδακίναις’ αὐτὸν
 ἀποκρύψαι, Μαρσύας δ’ ὁ νεώτερος ( scr. Al. M. p.
 46 ) ἐν χλόῃ κριθῶν. Ἱππώνακτα δὲ ( fr.
 135 ) τετρακίνην τὴν θρίδακα καλεῖν Πάμφιλος ἐν
 Γλώσσαις φησί, Κλείταρχος δὲ Φρύγας οὕτω καλεῖν. Λύκος δ’ ὁ
 Πυθαγόρειος τὴν ἐκ γενέσεώς φησι θρίδακα πλατύφυλλον
 τετανὴν ἄκαυλον ὑπὸ μὲν τῶν Πυθαγορείων λέγεσθαι εὐνοῦχον, ὑπὸ δὲ τῶν γυναικῶν ἀστύτιδα·
 διουρητικοὺς γὰρ παρασκευάζει καὶ ἐκλύτους πρὸς τὰ
 ἀφροδίσια· ἐστὶ δὲ κρατίστη ἐσθίεσθαι.

Δίφιλος δέ φησιν ὡς ὁ τῆς θρίδακος καυλὸς πολύτροφός ἐστι
 καὶ δυσέκκριτος μᾶλλον τῶν φύλλων· ταῦτα δὲ πνευματικώτερά
 ἐστι καὶ τροφιμώτερα καὶ εὐεκκριτώτερα. κοινῶς μέντοι ἡ
 θρίδαξ εὐστόμαχος, ψυκτική, εὐκοίλιος, ὑπνωτική, εὔχυλος,
 ἐφεκτικὴ τῆς πρὸς τὰ ἀφροδίσια ὁρμῆς. ἡ δὲ τρυφερωτέρα
 θρίδαξ εὐστομαχωτέρα καὶ μᾶλλον ὕπνον ποιοῦσα. ἡ δὲ
 σκληροτέρα καὶ ψαθυρὰ ἧττόν ἐστι καὶ εὐστόμαχος καὶ
 εὐκοίλιος, ὕπνον τε ποιεῖ. ἡ δὲ μέλαινα θρίδαξ ψύχει μᾶλλον
 εὐκοίλιός τέ ἐστι. καὶ αἱ μὲν θεριναὶ εὐχυλότεραι καὶ
 τροφιμώτεραι, αἱ δὲ φθινοπωριναὶ ἄτροφοι καὶ ἀχυλότεραι. ὁ
 δὲ καυλὸς τῆς θρίδακος ἄδιψος εἶναι δοκεῖ. θρίδαξ δ᾽
 ἑψομένη ὁμοίως τῷ ἀπὸ κράμβης ἀσπαράγῳ ἐν λοπάδι, ὡς
 Γλαυκίδης ἱστορεῖ, κρείττων τῶν ἄλλων ἑψητῶν λαχάνων. ἐν
 ἄλλοις δὲ Θεόφραστος ἐπίσπορά φησι ( h. pl. 7,
 12 ) καλεῖσθαι τευτλίον, θριδακίνην, εὔζωμον,
 νᾶπυ, λάπαθον, κορίαννον, ἄνηθον, κάρδαμον. Δίφιλος δὲ
 κοινῶς φησιν εἶναι πάντα τὰ λάχανα ἄτροφα καὶ λεπτυντικὰ
 καὶ κακόχυλα ἔτι τε ἐπιπολαστικὰ καὶ δυσοικονόμητα. θερινῶν
 δὲ λαχάνων Ἐπίχαρμος μέμνηται ( p. 281 L ).|

ΚΙΝΑΡΑ. ταύτην Σοφοκλῆς ἐν Κολχίσι ( fr. 322 N )
 κυνάραν καλεῖ, ἐν δὲ Φοίνικι ( fr. 646 )· 
 κύναρος ἄκανθα πάντα πληθύει γύην. 
 
 Ἑκαταῖος δ’ ὁ Μιλήσιος ἐν Ἀσίας περιηγήσει, εἰ
 γνήσιον τοῦ συγγραφέως τὸ βιβλίον· Καλλίμαχος γὰρ Νησιώτου
 αὐτὸ ἀναγράφει ( fr. 100d 10 )· ὅστις οὖν ἐστιν
 ὁ ποιήσας, λέγει οὕτως ( FHG I 12 )· ‘περὶ τὴν
 Ὑρκανίην θάλασσαν καλεομένην οὔρεα ὑψηλὰ καὶ δασέα ὕλῃσιν,
 ἐπὶ δὲ τοῖσιν οὔρεσιν ἄκανθα κυνάρα.’ καὶ ἑξῆς· ‘Πάρθων
 πρὸς ἥλιον ἀνίσχοντα Χοράσμιοι οἰκοῦσι γῆν, ἔχοντες καὶ
 πεδία καὶ οὔρεα· ἐν δὲ τοῖσιν οὔρεσι δένδρεα ἔνι ἄγρια,
 ἄκανθα κυνάρα, ἰτέα, μυρίκη.’ καὶ περὶ τὸν Ἰνδὸν δέ φησι
 ποταμὸν γίνεσθαι τὴν κυνάραν. καὶ Σκύλαξ δὲ ἢ Πολέμων
 γράφει ( fr. 92 Pr )· ‘εἶναι δὲ τὴν γῆν ὑδρηλὴν
 κρήνῃσι καὶ ὀχετοῖσιν, ἐν δὲ τοῖς οὔρεσι πέφυκε κυνάρα καὶ
 βοτάνη ἄλλη.’ καὶ ἐν τοῖς ἑξῆς· ‘ἐντεῦθεν δὲ ὄρος παρέτεινε
 τοῦ ποταμοῦ τοῦ Ἰνδοῦ καὶ ἔνθεν καὶ ἔνθεν ὑψηλόν τε καὶ
 δασὺ ἀγρίῃ ὕλῃ καὶ ἀκάνθῃ κυνάρᾳ.’ Δίδυμος δ’ ὁ γραμματικὸς
 ἐξηγούμενος παρὰ τῷ Σοφοκλεῖ τὸ κύναρος ἄκανθα ‘μήποτε,
 φησί, τὴν κυνόσβατον λέγει διὰ τὸ ἀκανθῶδες καὶ τραχὺ εἶναι
 τὸ φυτόν. καὶ γὰρ ἡ Πυθία ξυλίνην κύνα αὐτὸ εἶπεν, καὶ ὁ
 Λοκρὸς χρησμὸν λαβὼν ἐκεῖ πόλιν οἰκίζειν ὅπου ἂν ὑπὸ
 ξυλίνης κυνὸς δηχθῇ, καταμυχθεὶς τὴν κνήμην ὑπὸ κυνοσβάτου
 ἔκτισε τὴν πόλιν.’ ‘ἐστὶ δὲ ὁ κυνόσβατος μεταξὺ θάμνου καὶ
 δένδρου’, ὥς φησι Θεόφραστος ( h. pl. 3, 18,
 4 ), ‘καὶ τὸν καρπὸν ἔχει ἐρυθρόν, παραπλήσιον τῇ
 ῥοιᾷ. ἔχει δὲ καὶ τὸ φύλλον ἀγνῶδες.’

Φαινίας δ’ ἐν εʹ περὶ φυτῶν ΚΑΚΤΟΝ Σικελικήν
 τινα καλεῖ ( FHG II 300 ), ἀκανθῶδες φυτόν, ὡς
 καὶ Θεόφραστος ἐν ἕκτῳ περὶ φυτῶν
 ( c. 4, 10 )· ‘ἡ δὲ κάκτος καλουμένη περὶ
 Σικελίαν μόνον, ἐν τῇ Ἑλλάδι δ’ οὐκ ἔστι. ἀφίησι δ’ εὐθὺς
 ἀπὸ τῆς ῥίζης καυλοὺς ἐπιγείους· τὸ δὲ φύλλον ἔχει πλατὺ
 καὶ ἀκανθῶδες· καυλοὺς δὲ τοὺς καλουμένους κάκτους.
 ἐδώδιμοι δ’ εἰσὶ περιλεπόμενοι καὶ μικρὸν ὑπόπικροι, καὶ
 ἀποθησαυρίζουσιν αὐτοὺς ἐν ἅλμῃ. ἕτερον δὲ καυλὸν ὀρθὸν
 ἀφίησιν, ὃν καλοῦσι πτέρνικα, καὶ τοῦτον ἐδώδιμον. τὸ δὲ
 περικάρπιον ἀφαιρεθέντων τῶν παππωδῶν ἐμφερὲς τῷ τοῦ
 φοίνικος ἐγκεφάλῳ, ἐδώδιμον καὶ τοῦτο· καλοῦσι δ’ αὐτὸ
 ἀσκάληρον.’ τίς δὲ τούτοις οὐχὶ πειθόμενος θαρρῶν ἂν εἴποι
 τὴν κάκτον εἶναι ταύτην τὴν ὑπὸ Ῥωμαίων μὲν καλουμένην
 κάρδον, οὐ μακρὰν ὄντων τῆς Σικελίας, περιφανῶς δ’ ὑπὸ τῶν
 Ἑλλήνων κινάραν ὀνομαζομένην; ἀλλαγῇ γὰρ δύο γραμμάτων
 κάρδος καὶ κάκτος ταὐτὸν ἂν εἴη. σαφῶς δ’ ἡμᾶς διδάσκει καὶ
 Ἐπίχαρμος μετὰ τῶν ἐδωδίμων λαχάνων καὶ τὴν κάκτον
 καταλέγων οὕτως ( p. 281 L )· . . . . . . . . .
 μήκων . . . 
 μάραθα τραχέες τε κάκτοι τοῖς ἄλλοις μὲν φαγεῖν 
 ἐντὶ λαχάνοις . . . . 
 εἶτα προιών· 
 αἴ κά τις ἐκτρίψας καλῶς 
 παρατιθῇ νιν, ἁδύς ἐστ᾽· αὐτὸς δ’ ἐφ’ αὑτοῦ χαιρέτω.
 
 
 καὶ πάλιν ( p. 282 L )· 
 θρίδακας, ἐλάταν, σχῖνον, ... ῥαφανίδας, κάκτους
 ... 
 καὶ πάλιν· 
 ὃ δέ τις ἀγρόθεν ἔοικε μάραθα καὶ κάκτους φέρειν, 
 ἴφυον, λάπαθον, ὀτόστυλλον, σκόλιον, σερίδ᾽,
 ἀτράκτυλον. 
 πτέριν, κάκτον, ὀνόπορδον. 
 καὶ Φιλητᾶς ὁ Κῷος ( fr. 16 Bach )·
 
 γηρύσαιτο δὲ νεβρὸς ἀπὸ ψυχὴν ὀλέσασα, 
 ὀξείης κάκτου τύμμα φυλαξαμένη.

ἀλλὰ μὴν καὶ κινάραν ὠνόμασε παραπλησίως ἡμῖν Σώπατρος ὁ
 Πάφιος γεγονὼς τοῖς χρόνοις κατ’ Ἀλέξανδρον τὸν Φιλίππου,
 ἐπιβιοὺς δὲ καὶ ἕως τοῦ δευτέρου τῆς Αἰγύπτου βασιλέως, ὡς
 αὐτὸς ἐμφανίζει ἔν τινι τῶν συγγραμμάτων αὑτοῦ. Πτολεμαῖος
 δ’ ὁ Εὐεργέτης βασιλεὺς Αἰγύπτου, εἷς ὢν τῶν Ἀριστάρχου τοῦ
 γραμματικοῦ μαθητῶν, ἐν δευτέρῳ ὑπομνημάτων γράφει οὕτως
 ( FHG III 186 )· ‘περὶ Βερενίκην τῆς Λιβύης
 Λήθων ποτάμιον, ἐν ᾧ γίνεται ἰχθὺς λάβραξ καὶ χρύσοφρυς καὶ
 ἐγχέλεων πλῆθος καὶ τῶν καλουμένων βασιλικῶν, αἳ
 τῶν τε ἐκ Μακεδονίας καὶ τῆς Κωπαίδος λίμνης τὸ μέγεθός
 εἰσιν ἡμιόλιαι, πᾶν τε τὸ ῥεῖθρον αὐτοῦ ἰχθύων ποικίλων
 ἐστὶ πλῆρες. πολλῆς δ’ ἐν τοῖς τόποις κινάρας φυομένης οἵ
 τε συνακολουθοῦντες ἡμῖν στρατιῶται πάντες δρεπόμενοι συνεχρῶντο καὶ ἡμῖν προσέφερον ψιλοῦντες
 τῶν ἀκανθῶν.’ οἶδα δὲ καὶ Κίναρον καλουμένην νῆσον, ἧς
 μνημονεύει Σῆμος ( FHG IV 495 ).

ΕΓΚΕΦΑΛΟΣ ΦΟΙΝΙΚΟΣ. Θεόφραστος περὶ φοίνικος τοῦ φυτοῦ
 εἰπὼν ἐπιφέρει ( h. pl. 2, 6, 2 )· ‘ἡ μὲν οὖν
 ἀπὸ τῶν καρπῶν φυτεία τοιαύτη τις· ἡ δ’ ἀπ’ αὐτοῦ, ὅταν
 ἀφέλωσι τὸ ἄνω ἐν ᾧπερ ὁ ἐγκέφαλος.’ καὶ Ξενοφῶν ἐν δευτέρῳ
 Ἀναβάσεως γράφει τάδε ( 3, 16 )· ‘ἐνταῦθα καὶ
 τὸν ἐγκέφαλον τοῦ φοίνικος πρῶτον ἔφαγον οἱ στρατιῶται· καὶ
 οἱ πολλοὶ ἐθαύμαζον τό τε εἶδος καὶ τὴν ἰδιότητα τῆς
 ἡδονῆς· ἦν δὲ σφόδρα καὶ τοῦτο κεφαλαλγές. ὁ δὲ φοῖνιξ,
 ὅταν ἐξαιρεθῇ ὁ ἐγκέφαλος, ὅλος ἐξαυαίνεται.’ Νίκανδρος
 Γεωργικοῖς ( fr. 80 Schn )· 
 σὺν καὶ φοίνικος παραφυάδας ἐκκόπτοντες 
 ἐγκέφαλον φορέουσι νέοις ἀσπαστὸν ἔδεσμα. 
 Δίφιλος δ’ ὁ Σίφνιος ἱστορεῖ· ‘οἱ τῶν φοινίκων
 ἐγκέφαλοι πλήσμιοι καὶ πολύτροφοι, ἔτι δὲ βαρεῖς καὶ
 δυσοικονόμητοι διψώδεις τε καὶ στατικοὶ κοιλίας.’ ‘ἡμεῖς
 δέ, φησὶν οὗτος, ἑταῖρε Τιμόκρατες, δόξομεν ἐγκέφαλον ἔχειν
 μέχρι τοῦ τέλους, εἰ καταπαύσομεν ἐνταῦθα καὶ τήνδε τὴν
 συναγωγήν.’ —

ἔργον ἐστὶν εἰς τρίκλινον συγγενείας
 εἰσπεσεῖν· 
 οὗ λαβὼν τὴν κύλικα πρῶτος ἄρχεται λόγου πατήρ, 
 καὶ παραινέσας πέπωκεν, εἶτα μήτηρ δευτέρα, 
 εἶτα τηθὶς παραλαλεῖ τις, εἶτα βαρύφωνος γέρων, 
 
 τηθίδος πατήρ, ἔπειτα γραῦς καλοῦσα φίλτατον· 
 ὃ δ’ ἐπινεύει πᾶσι τούτοις, 
 φησὶ Μένανδρος ( IV 237 M ). πάλιν
 ( p. 243 )· 
 τῆς σκιᾶς τὴν πορφύραν 
 πρῶτον ἐνυφαίνουσ᾽, εἶτα μετὰ τὴν πορφύραν 
 τοῦτ’ ἐστίν, οὔτε λευκὸν οὔτε πορφύρα, 
 ἀλλ’ ὥσπερ αὐγὴ τῆς κρόκης κεκραμένη. 
 Ἀντιφάνης ( II 119 K )· 
 τί φής; ἐνθάδ’ οἴσεις τι καταφαγεῖν 
 ἐπὶ τὴν θύραν; εἶθ’ ὥσπερ οἱ πτωχοὶ χαμαὶ 
 ἐνθάδ’ ἔδομαι .... καί τις ὄψεται. 
 ὁ αὐτός ( ibid )· 
 εὐτρέπιζε δὴ 
 ψυκτῆρα, λεκάνην, τριπόδιον, ποτήριον, 
 χύτραν, θυίαν, κάκκαβον, ζωμήρυσιν.

Ὅτι Καλλίμαχος ὁ γραμματικὸς τὸ μέγα βιβλίον ἴσον ἔλεγεν
 εἶναι τῷ μεγάλῳ κακῷ ( fr. 359 ). 
 ΚΙΒΩΡΙΑ. Νίκανδρος ἐν Γεωργικοῖς ( fr. 81
 Schn )· 
 σπείρειας κυάμων Αἰγύπτιον, ὄφρα θερείης 
 ἀνθέων μὲν στεφάνους ἀνύσῃς, τὰ δὲ πεπτηῶτα 
 ἀκμαίου καρποῖο κιβώρια δαινυμένοισιν 
 εἰς χέρας ἠιθέοισι πάλαι ποθέουσιν ὀρέξῃς. 
 ῥίζας δ’ ἐν θοίνῃσιν ἀφεψήσας προτίθημι. 
 
 ῥίζας δὲ λέγει Νίκανδρος τὰ ὑπ’ Ἀλεξανδρέων
 κολοκάσια καλούμενα· ὡς ὁ αὐτός ( fr. 82 )·
 
 κυάμου λέψας κολοκάσιον ἐντμήξας τε. 
 ἐστὶ δ’ ἐν Σικυῶνι Κολοκασίας Ἀθηνᾶς ἱερόν. 
 ἐστὶ δὲ καὶ κιβώριον εἶδος ποτηρίου ( XI
 477e ).

Θεόφραστος δ’ ἐν τῷ περὶ φυτῶν οὕτω γράφει ( h. pl. 4,
 8, 7 )· ‘ὁ κύαμος ἐν Αἰγύπτῳ φύεται μὲν ἐν ἕλεσι
 καὶ λίμναις. καυλὸς δ’ αὐτοῦ μῆκος μὲν ὁ μακρότατος εἰς
 δʹ πήχεις, πάχος δὲ δακτυλιαῖος, ὅμοιος
 καλάμῳ μαλακῷ ἀγονάτῳ· διαφύσεις δ’ ἔνδοθεν ἔχει δι’ ὅλου
 διειλημμένας ὁμοίας τοῖς κηρίοις. ἐπὶ τούτῳ δ’ ἡ κωδύα καὶ
 τὸ ἄνθος διπλάσιον ἢ μήκωνος· χρῶμα δ’ ὅμοιον ῥόδῳ
 κατακορές. παραφύεται δὲ φύλλα μεγάλα· ἡ δὲ ῥίζα παχυτέρα
 καλάμου τοῦ παχυτάτου καὶ διαφύσεις ὁμοίας ἔχουσα τῷ καυλῷ.
 ἐσθίουσι δ’ αὐτὴν καὶ ἑφθὴν καὶ ὠμὴν καὶ ὀπτήν, καὶ οἱ περὶ
 τὰ ἕλη τούτῳ σίτῳ χρῶνται. γίνεται δὲ καὶ ἐν Συρίᾳ καὶ
 κατὰ Κιλικίαν, ἀλλ’ οὐκ ἐκπέττουσιν αἱ χῶραι·
 καὶ περὶ Τορώνην τῆς Χαλκιδικῆς ἐν λίμνῃ τινὶ μετρίᾳ τῷ
 μεγέθει, καὶ αὕτη πέττεται καὶ τελεοκαρπεῖ.’ Δίφιλος δὲ ὁ
 Σίφνιός φησιν· ‘ἡ τοῦ κυάμου τοῦ Αἰγυπτίου ῥίζα, ἥτις
 λέγεται κολοκάσιον, εὔστομός τέ ἐστι καὶ τρόφιμος,
 δυσέκκριτος δὲ διὰ τὸ παραστύφειν· κρεῖττον δ᾽
 ἐστὶ τὸ ἥκιστα ἐριῶδες. οἱ δὲ γινόμενοι, φησί, κύαμοι ἐκ
 τῶν κιβωρίων χλωροὶ μέν εἰσι δύσπεπτοι,
 ὀλιγότροφοι, διαχωρητικοί, πνευματικώτατοι, ξηρανθέντες δὲ
 ἧττον πνευματοῦσι.’ γίνεται δὲ ὄντως ἐκ τῶν κιβωρίων καὶ
 ἄνθος στεφανωτικόν. καλοῦσι δ’ Αἰγύπτιοι μὲν αὐτὸ λωτόν,
 Ναυκρατῖται δὲ οἱ ἐμοί, λέγει οὗτος ὁ Ἀθήναιος, μελίλωτον·
 ἀφ’ οὗ καὶ μελιλώτινοι στέφανοι πάνυ εὐώδεις καὶ καύσωνος
 ὥρᾳ ψυκτικώτατοι.

Φύλαρχος δέ φησιν ( FHG I 350 )· ‘οὐδέποτε
 πρότερον ἐν οὐδενὶ τόπῳ κυάμων Αἰγυπτίων οὔτε σπαρέντων
 οὔτ’ εἰ σπείρειέ τις τικτομένων εἰ μὴ κατὰ Αἴγυπτον, ἐπὶ
 τοῦ βασιλέως Ἀλεξάνδρου τοῦ Πύρρου παρὰ τὸν Θύαμιν ποταμὸν
 τῆς ἐν Ἠπείρῳ Θεσπρωτίας ἐν ἕλει τινὶ συνέβη φυῆναι. δύο
 μὲν οὖν ἤνεγκέ πως ἔτη καρπὸν ἐκτενῶς καὶ ηὔξησε· τοῦ δ᾽
 Ἀλεξάνδρου φυλακὴν ἐπιστήσαντος καὶ κωλύοντος οὐχ ὅτι
 λαμβάνειν τὸν βουλόμενον, ἀλλὰ μηδὲ προσέρχεσθαι πρὸς τὸν
 τόπον, ἀνεξηράνθη τὸ ἕλος καὶ τὸ λοιπὸν οὐχ ὅτι τὸν
 προειρημένον ἤνεγκε καρπόν, ἀλλ’ οὐδὲ ὕδωρ εἴ ποτε ἔσχε
 φαίνεται. τὸ παραπλήσιον ἐγένετο καὶ ἐν Αἰδηψῷ. χωρὶς γὰρ
 τῶν ἄλλων ὑδάτων ναμάτιόν τι ἐφάνη ψυχρὸν ὕδωρ προιέμενον
 οὐ πόρρω τῆς θαλάσσης. τούτου πίνοντες οἱ ἀρρωστοῦντες τὰ
 μέγιστα ὠφελοῦντο· διὸ πολλοὶ παρεγίνοντο καὶ μακρόθεν τῷ
 ὕδατι χρησόμενοι. οἱ οὖν τοῦ βασιλέως Ἀντιγόνου στρατηγοὶ
 βουλόμενοι οἰκονομικώτεροι εἶναι διάφορόν τι ἔταξαν διδόναι
 τοῖς πίνουσι, καὶ ἐκ τούτου ἀπεξηράνθη τὸ νᾶμα. καὶ ἐν
 Τρῳάδι δὲ ἐξουσίαν εἶχον οἱ βουλόμενοι τὸν πρὸ τοῦ χρόνον
 τὸν Τραγασαῖον ἅλα λαμβάνειν. Λυσιμάχου δὲ τέλος
 ἐπιβαλόντος ἠφανίσθη. θαυμάσαντος δὲ καὶ
 ἀφέντος τὸν τόπον ἀτελῆ πάλιν ηὐξήθη.’

ΣΙΚΥΟΣ. παροιμία· 
 σικυὸν τρώγουσα, γύναι, τὴν χλαῖναν ὕφαινε. 
 Μάτρων ἐν παρῳδίαις ( cf. 
 Od. 11.576 )· 
 καὶ σικυὸν εἶδον, γαίης ἐρικυδέος υἱόν, 
 κείμενον ἐν λαχάνοις· ὃ δ’ ἐπ’ ἐννέα κεῖτο
 τραπέζας. 
 καὶ λευχης· 
 ὡς δ’ ὅτ’ ἀέξηται σικυὸς δροσερῷ ἐνὶ χώρῳ. 
 Ἀττικοὶ μὲν οὖν ἀεὶ τρισυλλάβως, Ἀλκαῖος δὲ
 ( fr. 151 B4 ) ‘δάκῃ, φησί, τῶν σικύων’ ἀπὸ
 εὐθείας τῆς σίκυς, ὡς στάχυς στάχυος. 
 στελεόν, ῥαφανίδας ...., σικυοὺς τέτταρας. σικύδιον δ᾽
 ὑποκοριστικῶς εἴρηκε Φρύνιχος ἐν Μονοτρόπῳ ( I 377
 K )· 
 κἀντραγεῖν σικύδιον.

Θεόφραστος δέ φησι ( h. pl. 7, 4, 6 ) σικυῶν
 τρία εἶναι γένη, Λακωνικόν, Σκυταλίαν, Βοιώτιον. καὶ τούτων
 τὸν μὲν Λακωνικὸν ὑδρευόμενον βελτίω γίνεσθαι, τοὺς δ᾽
 ἄλλους ἀνύδρους. ‘γίνονται δέ, φησί, καὶ εὐχυλότεροι οἱ
 σικυοί, ἐὰν τὸ σπέρμα ἐν γάλακτι βραχὲν σπαρῇ ἢ ἐν
 μελικράτῳ.’ ἱστορεῖ δὲ ταῦτα ἐν φυτικοῖς αἰτίοις ( 2, 14, 3 )· θᾶττον ( h. pl. 7,
 1, 6 ) αὔξεσθαι, κἂν ἐν ὕδατι κἂν ἐν γάλακτι
 πρότερον ἢ εἰς τὴν γῆν κατατεθῆναι βραχῇ. Εὐθύδημος δ’ ἐν
 τῷ περὶ λαχάνων εἶδος σικυῶν εἶναι τοὺς προσαγορευομένους
 δρακοντίας. ὠνομάσθαι δὲ σικυούς φησι Δημήτριος ὁ Ἰξίων ἐν
 πρώτῃ Ἐτυμολογουμένων ἀπὸ τοῦ σεύεσθαι καὶ κίειν· ὁρμητικὸν
 γὰρ ὑπάρχειν. Ἡρακλείδης δ’ ὁ Ταραντῖνος ἐν τῷ Συμποσίῳ
 ἡδύγαιον καλεῖ τὸν σικυόν. Διοκλῆς δ’ ὁ Καρύστιος τὸν
 σικυόν φησι μετὰ σίων ἐν πρώτοις λαμβανόμενον ἐνοχλεῖν·
 φέρεσθαι γὰρ ἄνω καθάπερ τὴν ῥάφανον· τελευταῖον δὲ
 λαμβανόμενον ἀλυπότερον εἶναι καὶ εὐπεπτότερον· ἑφθὸν δὲ
 καὶ διουρητικὸν μετρίως ὑπάρχειν. Δίφιλος δέ φησιν· ‘ὁ
 σικυὸς ψυκτικὸς ὑπάρχων δυσοικονόμητός ἐστι καὶ
 δυσυποβίβαστος, ἔτι δὲ φρικοποιὸς καὶ γεννητικὸς χολῆς
 ἀφροδισίων τε ἐφεκτικός.’ αὔξονται δ’ ἐν τοῖς κήποις οἱ
 σικυοὶ κατὰ τὰς πανσελήνους καὶ φανερὰν ἴσχουσι τὴν
 ἐπίδοσιν, καθάπερ καὶ οἱ θαλάττιοι ἐχῖνοι.

ΣΥΚΑ. ‘ἡ συκῆ, φησὶν ὁ Μάγνος· οὐδενὶ γὰρ τῶν περὶ σύκων
 λόγων παραχωρήσαιμι ἄν , κἂν ἀπὸ κράδης
 ἀποκρέμασθαι δέῃ· φιλόσυκος γάρ εἰμι δαιμονίως· λέξω τά μοι
 προσπίπτοντα — ἡ συκῆ, ἄνδρες φίλοι, ἡγεμὼν τοῦ καθαρείου
 βίου τοῖς ἀνθρώποις ἐγένετο. δῆλον δὲ τοῦτο ἐκ τοῦ καλεῖν
 τοὺς Ἀθηναίους ἱερὰν μὲν συκῆν τὸν τόπον ἐν ᾧ πρῶτον
 εὑρέθη, τὸν δ’ ἀπ’ αὐτῆς καρπὸν ἡγητηρίαν διὰ τὸ πρῶτον
 εὑρεθῆναι τῆς ἡμέρου τροφῆς. τῶν δὲ σύκων ἐστὶ γένη πλείονα. Ἀττικὸν μέν, οὗ μνημονεύει Ἀντιφάνης
 ἐν Ὁμωνύμοις· ἐπαινῶν δὲ τὴν χώραν τὴν Ἀττικὴν τάδε λέγει
 ( II 84 K )· 
 οἷα δ’ ἡ χώρα φέρει 
 διαφέροντα πάσης, Ἱππόνικε, τῆς οἰκουμένης, 
 τὸ μέλι, τοὺς ἄρτους, τὰ σῦκα. Β. σῦκα μέν, νὴ τὸν
 Δία, 
 πάνυ φέρει. 
 Ἴστρος δ’ ἐν τοῖς Ἀττικοῖς ( FHG I
 423 ) οὐδ’ ἐξάγεσθαί φησι τῆς Ἀττικῆς τὰς ἀπ’ αὐτῶν
 γινομένας ἰσχάδας, ἵνα μόνοι ἀπολαύοιεν οἱ κατοικοῦντες·
 καὶ ἐπεὶ πολλοὶ ἐνεφανίζοντο διακλέπτοντες, οἱ τούτους
 μηνύοντες τοῖς δικασταῖς ἐκλήθησαν τότε πρῶτον συκοφάνται.
 Ἄλεξις δ’ ἐν Ποιητῇ φησιν ( II 365 K )· 
 ὁ συκοφάντης οὐ δικαίως τοὔνομα 
 ἐν τοῖσι μοχθηροῖσίν ἐστι κείμενον. 
 ἔδει γὰρ ὅστις χρηστὸς ἦν ἡδύς τ’ ἀνήρ, 
 τὰ σῦκα προστεθέντα δηλοῦν τὸν τρόπον· 
 νυνὶ δὲ πρὸς μοχθηρὸν ἡδὺ προστεθὲν 
 ἀπορεῖν πεποίηκε διὰ τί τοῦθ’ οὕτως ἔχει. 
 Φιλόμνηστος δ’ ἐν τῷ περὶ τῶν ἐν Ῥόδῳ Σμινθείων
 φησίν ( FHG IV 477 )· ‘ἐπεὶ καὶ ὁ συκοφάντης
 ἐντεῦθεν προσηγορεύθη, διὰ τὸ εἶναι τότε τὰ ἐπιζήμια καὶ
 τὰς εἰσφορὰς σῦκα καὶ οἶνον καὶ ἔλαιον, ἀφ’ ὧν τὰ κοινὰ
 διῴκουν, καὶ τοὺς ταῦτα εἰσπράττοντας καὶ φαίνοντας
 ἐκάλουν, ὡς ἔοικε, συκοφάντας, αἱρούμενοι τοὺς
 ἀξιοπιστοτάτους τῶν πολιτῶν.’

Λακωνικοῦ δὲ σύκου μνημονεύει ἐν Γεωργοῖς Ἀριστοφάνης ταδὶ
 λέγων ( I 419 K )· 
 
 συκᾶς φυτεύω πάντα πλὴν Λακωνικῆς· 
 τοῦτο γὰρ τὸ σῦκον ἐχθρόν ἐστι καὶ τυραννικόν. 
 οὐ γὰρ ἦν ἂν μικρόν, εἰ μὴ μισόδημον ἦν σφόδρα. 
 μικρὸν δὲ αὐτὸ εἶπε διὰ τὸ μὴ μέγα εἶναι φυτόν.
 Ἄλεξις δ’ ἐν Ὀλυνθίῳ Φρυγίων σύκων μνημονεύων φησί
 ( II 356 K )· 
 τό τε θειοφανὲς μητρῷον ἐμοὶ 
 μελέδημ’ ἰσχάς, 
 Φρυγίας εὑρήματα συκῆς. 
 τῶν δὲ καλουμένων φιβάλεων σύκων πολλοὶ μὲν
 μέμνηνται τῶν κωμῳδιοποιῶν, ἀτὰρ καὶ Φερεκράτης ἐν
 Κραπατάλλοις ( I 167 K )· 
 ὦ δαιμόνιε, πύρεττε μηδὲν φροντίσας 
 καὶ τῶν φιβάλεων τρῶγε σύκων τοῦ θέρους 
 κἀμπιμπλάμενος κάθευδε τῆς μεσημβρίας· 
 κᾆτα σφακέλιζε καὶ πέπρησο καὶ βόα. 
 Τηλεκλείδης δ’ ἐν Ἀμφικτύοσι ( I 211
 K )· 
 ὡς καλοὶ καὶ φιβάλεῳ. 
 καὶ τὰς μυρρίνας δὲ φιβαλέας λέγουσιν, ὡς
 Ἀπολλοφάνης ἐν Κρησί ( I 798 K )· 
 πρώτιστα δὲ 
 τῶν μυρρινῶν ἐπὶ τὴν τράπεζαν βούλομαι, 
 ἃς διαμασῶμ’ ὅταν τι βουλεύειν δέῃ, 
 τὰς φιβάλεως δὲ πάνυ καλὰς στεφανωτρίδας ... 
 
 χελιδονείων δὲ σύκων μνημονεύει Ἐπιγένης ἐν Βακχίῳ
 ( II 417 K )· 
 εἶτ’ ἔρχεται 
 χελιδονείων μετ’ ὀλίγον σκληρῶν ἁδρὸς 
 πινακίσκος. 
 Ἀνδροτίων δὲ ἢ Φίλιππος ἢ Ἡγήμων ἐν τῷ Γεωργικῷ
 γένη συκῶν τάδε ἀναγράφει οὕτως· ‘ἐν μὲν οὖν τῷ πεδίῳ
 φυτεύειν χρὴ χελιδόνεων, ἐρινεών, λευκερινεών, φιβάλεων·
 ὀπωροβασιλίδας δὲ πανταχοῦ. ἔχει γάρ τι χρήσιμον ἕκαστον τὸ
 γένος. ἐπὶ δὲ τὸ πλεῖστον αἱ κόλουροι καὶ φορμύνιοι καὶ
 δίφοροι καὶ Μεγαρικαὶ καὶ Λακωνικαὶ συμφέρουσιν, ἐὰν ἔχωσιν
 ὕδωρ.’

τῶν δὲ ἐν Ῥόδῳ γινομένων σύκων μνημονεύει Λυγκεὺς ἐν
 ἐπιστολαῖς σύγκρισιν ποιούμενος τῶν Ἀθήνησι γινομένων
 καλλίστων πρὸς τὰ Ῥοδιακά. γράφει δὲ οὕτως. ‘τὰ δὲ ἐρινεὰ
 τοῖς Λακωνικοῖς ὥστε συκάμινα σύκοις δοκεῖν ἐρίζειν. καὶ
 ταῦτ’ οὐκ ἀπὸ δείπνου καθάπερ ἐκεῖ διεστραμμένης ἤδη διὰ
 τὴν πλησμονὴν τῆς γεύσεως, ἀλλ’ ἀθίκτου τῆς ἐπιθυμίας οὔσης
 πρὸ δείπνου παρατέθεικα.’ τῶν δ’ ἐν τῇ καλῇ Ῥώμῃ
 καλλιστρουθίων καλουμένων σύκων εἰ ὁ Λυγκεὺς ἐγεύσατο ὥσπερ
 ἐγώ, ὀξυωπέστερος ἂν ἐγεγόνει παρὰ πολὺ τοῦ ὁμωνύμου·
 τοσαύτην ὑπεροχὴν ἔχει ταῦτα τὰ σῦκα πρὸς τὰ ἐν τῇ πάσῃ
 οἰκουμένῃ γινόμενα. ἐπαινεῖται δὲ καὶ ἄλλα σύκων γένη κατὰ
 τὴν Ῥώμην γινομένων, τά τε καλούμενα
 Χῖα καὶ τὰ Λιβιανά, ἔτι δὲ καὶ τὰ Χαλκιδικὰ ὀνομαζόμενα καὶ
 τὰ Ἀφρικανά, ὡς καὶ Ἡρόδοτος ὁ Λύκιος μαρτυρεῖ ἐν τῷ περὶ
 σύκων συγγράμματι.

Παρμένων δ’ ὁ Βυζάντιος ἐν τοῖς ἰάμβοις τὰ ἀπὸ Κανῶν τῆς
 Αἰολικῆς πόλεως ὡς διάφορα ἐπαινῶν φησιν ( anth. l. B
 p. 220 )· 
 ἦλθον μακρὴν θάλασσαν οὐκ ἄγων σῦκα 
 Καναῖα φόρτον. 
 ὅτι δὲ καὶ τὰ ἀπὸ Καύνου τῆς Καρίας ἐπαινεῖται
 κοινόν. ὀξαλείων δὲ σύκων οὕτως καλουμένων μνημονεύει
 Ἡρακλέων ὁ Ἐφέσιος καὶ Νίκανδρος ὁ Θυατειρηνὸς
 παρατιθέμενοι Ἀπολλοδώρου τοῦ Καρυστίου ἐκ δράματος
 Προικιζομένης ἱματιοπώλιδος τάδε ( IV 448 M )·
 
 πλὴν τό γ᾽ οἰνάριον πάνυ 
 ἦν ὀξὺ καὶ πονηρόν, ὥστ’ ᾐσχυνόμην. 
 τὰ λοιπὰ μὲν γὰρ ὀξαλείους χωρία 
 συκᾶς φέρει, τοὐμὸν δὲ καὶ τὰς ἀμπέλους. 
 τῶν δ’ ἐν Πάρῳ τῇ νήσῳ — διάφορα γὰρ κἀνταῦθα
 γίνεται σῦκα τὰ καλούμενα παρὰ τοῖς Παρίοις αἱμώνια, ταὐτὰ
 ὄντα τοῖς Λυδίοις καλουμένοις, ἅπερ διὰ τὸ ἐρυθρῶδες καὶ
 τῆς προσηγορίας ταύτης ἔτυχεν — Ἀρχίλοχος μνημονεύει λέγων
 οὕτως ( fr. 51 B4 )· 
 ἔα Πάρον καὶ σῦκα κεῖνα καὶ θαλάσσιον βίον. 
 τὰ δὲ σῦκα ταῦτα τοσαύτην ἔχει παραλλαγὴν πρὸς τὰ
 ἀλλαχοῦ γινόμενα ὡς τὸ τοῦ ἀγρίου
 συὸς κρέας πρὸς τὰ ἄλλα τὰ μὴ τῶν ἀγρίων χοίρων
 κρέα .

λευκερινεὼς δέ τι εἶδός ἐστι συκῆς, καὶ ἴσως αὕτη ἐστὶν ἡ
 τὰ λευκὰ σῦκα φέρουσα. μνημονεύει δ’ αὐτῆς Ἕρμιππος ἐν
 Ἰάμβοις οὕτως ( I 246 K )· 
 τὰς λευκερινεὼς δὲ χωρὶς ἰσχάδας. 
 τῶν δ’ ἐρινῶν σύκων Εὐριπίδης ἐν Σκίρωνι
 ( fr. 680 N )· 
 ἢ προσπηγνύναι 
 κράδαις ἐριναῖς. 
 καὶ Ἐπίχαρμος ἐν Σφιγγί ( p. 252 L )·
 
 ἀλλ’ οὐχ ὅμοιά γ’ ἐρινοῖς οὐδαμῶς. 
 Σοφοκλῆς δ’ ἐν Ἑλένης Γάμῳ τροπικῶς τῷ τοῦ δένδρου
 ὀνόματι τὸν καρπὸν ἐκάλεσεν εἰπών ( fr. 183 N )·
 
 πέπων ἐρινὸς ... ἀχρεῖος ὢν 
 ἐς βρῶσιν ἄλλους ἐξερινάζεις λόγῳ. 
 πέπων δ’ ἐρινὸς εἴρηκεν ἀντὶ τοῦ πέπον ἐρινόν. καὶ
 Ἄλεξις ἐν Λέβητι ( II 343 K )· 
 καὶ τί δεῖ 
 λέγειν ἔθ’ ἡμᾶς τοὺς τὰ σῦχ’ ἑκάστοτε 
 ἐν τοῖς συρίχοις πωλοῦντας; οἳ κάτωθε μὲν 
 τὰ σκληρὰ καὶ μοχθηρὰ τῶν σύκων ἀεὶ 
 τιθέασιν, ἐπιπολῆς δὲ πέπονα καὶ καλά. 
 εἶθ’ ὃ μὲν ἔδωκεν ὡς τοιαῦτ’ ὠνούμενος 
 τιμήν, ὃ δ’ ἐγκάψας τὸ κέρμ’ εἰς τὴν γνάθον 
 ἐρίν’ ἀπέδοτο σῦκα πωλεῖν ὀμνύων. 
 τὸ δὲ δένδρον ἡ ἀγρία συκῆ, ἐξ ἧς τὰ ἐρινά, ἐρινὸς
 κατὰ τὸ ἄρρεν λέγεται. Στράττις Τρωίλῳ ( I 723
 K )· 
 
 ἐρινὸν οὖν τιν’ αὐτῆς πλησίον 
 νενόηκας ὄντα; 
 καὶ Ὅμηρος· 
 Od. 12.103 
 
 τῷ δ’ ἐν ἐρινεός ἐστι μέγας φύλλοισι τεθηλώς. 
 
 Ἀμερίας δ’ ἐρινάδας καλεῖσθαι τοὺς ὀλόνθους.

Ἑρμῶναξ δ’ ἐν Γλώτταις Κρητικαῖς σύκων γένη ἀναγράφει
 ἁμάδεα καὶ νικύλεα. Φιλήμων δ’ ἐν Ἀττικαῖς λέξεσι καλεῖσθαί
 φησί τινα σῦκα βασίλεια, ἀφ’ ὧν καλεῖσθαι καὶ τὰς βασιλίδας
 ἰσχάδας, προσιστορῶν ὅτι κόλυθρα καλεῖται τὰ πέπονα σῦκα.
 Σέλευκος δ’ ἐν ταῖς Γλώσσαις καὶ γλυκυσίδην τινὰ καλεῖσθαί
 φησι σύκῳ τὴν μορφὴν μάλιστα ἐοικυῖαν φυλάσσεσθαι δὲ τὰς
 γυναῖκας ἐσθίειν διὰ τὸ ποιεῖν ματαισμούς, ὡς καὶ Πλάτων ὁ
 κωμῳδιοποιός φησιν ἐν Κλεοφῶντι ( I 617 K ). τὰ
 δὲ χειμερινὰ σῦκα Πάμφιλος καλεῖσθαί φησιν κοδώνεα ὑπὸ
 Ἀχαιῶν, τοῦτο λέγων Ἀριστοφάνην εἰρηκέναι ἐν Λακωνικαῖς
 Γλώσσαις ( p. 188 N ). κοράκεων δὲ σύκων εἶδος
 Ἕρμιππος ἐν Στρατιώταις παραδίδωσι διὰ τούτων ( I 239
 K )· 
 τῶν φιβάλεων μάλιστ’ ἂν ἢ τῶν κοράκεων. 
 Θεόφραστος δ’ ἐν δευτέρω φυτῶν ἱστορίας συκῶν φησι
 γένος τοιοῦτόν τι εἶναι οἷον ἡ χαρίτιος Ἀράτειος
 καλουμένη. ἐν δὲ τῷ τρίτῳ ( 17, 5 ) περὶ τὴν
 Τρωικήν φησιν Ἴδην γίνεσθαι συκῆν θαμνώδη, φύλλον ὅμοιον
 ἔχουσαν τῷ τῆς φιλύρας· φέρειν δὲ σῦκα ἐρυθρὰ ἡλίκα ἐλαία
 τὸ μέγεθος, στρογγυλώτερα δέ , εἶναι δὲ τὴν γεῦσιν μεσπιλώδη. περὶ δὲ τῆς ἐν Κρήτῃ
 καλουμένης Κυπρίας συκῆς ὁ αὐτὸς Θεόφραστος ἐν τῷ τετάρτῳ
 τῆς φυτικῆς ἱστορίας τάδε γράφει ( 2, 3 )· ‘ἡ ἐν
 Κρήτῃ καλουμένη Κυπρία συκῆ φέρει τὸν καρπὸν ἐκ τοῦ
 στελέχους καὶ τῶν παχυτάτων ἀκρεμόνων, βλαστὸν δέ τινα
 ἀφίησι μικρὸν ἄφυλλον ὥσπερ ῥίζιον, πρὸς ᾧ ὁ καρπός. τὸ δὲ
 στέλεχος μέγα καὶ παρόμοιον τῇ λεύκῃ, φύλλον δὲ τῇ πτελέᾳ.
 πεπαίνει δὲ τέτταρας καρπούς, ὅσαιπερ αὐτοῦ καὶ αἱ
 βλαστήσεις. ἡ δὲ γλυκύτης προσεμφερὴς τῷ σύκῳ καὶ
 τὰ ἔσωθεν τοῖς ἐρινοῖς· μέγεθος δὲ ἡλίκον
 κοκκύμηλον.’

τῶν δὲ προδρόμων καλουμένων σύκων ὁ αὐτὸς Θεόφραστος
 μνημονεύει ἐν εʹ φυτικῶν αἰτίων οὕτως ( 1,
 4 )· ‘τῇ συκῇ ὅταν ἀὴρ ἐπιγένηται μαλακὸς καὶ
 ὑγρὸς καὶ θερμός, ἐξεκαλέσατο τὴν βλάστησιν· ὅθεν καὶ οἱ
 πρόδρομοι.’ καὶ προελθὼν τάδε λέγει ( 1, 8 )·
 ‘πάλιν δὲ τοὺς προδρόμους αἳ μὲν φέρουσιν, ἥ τε Λακωνικὴ
 καὶ ἡ λευκομφάλιος καὶ ἕτεραι πλείους, αἳ δ’ οὐ φέρουσι.’
 Σέλευκος δ’ ἐν Γλώσσαις πρῳτερικήν φησι καλεῖσθαι γένος τι
 συκῆς, ἥτις φέρει πρώιον τὸν καρπόν. διφόρου δὲ συκῆς
 μνημονεύει καὶ Ἀριστοφάνης ἐν Ἐκκλησιαζούσαις
 ( 707 )· 
 ὑμᾶς δὲ τέως θρῖα λαβόντας 
 διφόρου συκῆς. 
 καὶ Ἀντιφάνης ἐν Σκληρίαις ( II 96 K )·
 
 ἔστι γὰρ παρ’ αὐτὴν τὴν δίφορον συκῆν κάτω. 
 ὁ Θεόπομπος δὲ ἐν τῇ πεντηκοστῇ τετάρτῃ τῶν
 ἱστοριῶν ( FHG I 324 ) κατὰ τὴν Φιλίππου φησὶν
 ἀρχὴν περὶ τὴν Βισαλτίαν καὶ Ἀμφίπολιν
 καὶ Γραστωνίαν τῆς Μακεδονίας ἔαρος μεσοῦντος τὰς μὲν συκᾶς
 σῦκα, τὰς δ’ ἀμπέλους βότρυς, τὰς δ’ ἐλαίας ἐν ᾧ χρόνῳ
 βρύειν εἰκὸς ἦν αὐτὰς ἐλαίας ἐνεγκεῖν, καὶ εὐτυχῆσαι πάντα
 Φίλιππον. ἐν δὲ τῷ δευτέρῳ περὶ φυτῶν ὁ Θεόφραστος καὶ τὸν
 ἐρινεὸν εἶναί φησι δίφορον· οἳ δὲ καὶ τρίφορον, ὥσπερ ἐν
 Κέῳ.

λέγει δὲ καὶ ( h. pl. 2, 5, 5 ) τὴν συκῆν ἐὰν ἐν
 σκίλλῃ φυτευθῇ θᾶττον παραγίνεσθαι καὶ ὑπὸ σκωλήκων μὴ
 διαφθείρεσθαι· καὶ πάντα δὲ τὰ ἐν σκίλλῃ φυτευθέντα καὶ
 θᾶττον αὐξάνεσθαι καὶ εὐβλαστῆ γίγνεσθαι. πάλιν δὲ ὁ
 Θεόφραστος ἐν τῷ βʹ τῶν αἰτίων ( 10,
 2 ) ‘ἡ Ἰνδική, φησί, συκῆ καλουμένη θαυμαστὴ οὖσα
 τῷ μεγέθει μικρὸν ἔχει τὸν καρπὸν καὶ ὀλίγον, ὡς ἂν εἰς τὴν
 βλάστησιν ἐξαναλίσκουσα ἅπασαν τὴν τροφήν.’ ἐν δὲ τῷ
 δευτέρῳ τῆς φυτικῆς ἱστορίας ὁ φιλόσοφός φησιν· ‘ἔστι καὶ
 ἄλλο γένος συκῆς ἔν τε τῇ Ἑλλάδι καὶ περὶ Κιλικίαν καὶ
 Κύπρον ὀλονθοφόρον, ὃ τὸ μὲν σῦκον ἔμπροσθε φέρει τοῦ
 θρίου, τὸν δὲ ὄλονθον ἐξόπισθεν. αἳ δὲ ὅλως ἐκ τοῦ ἔνου
 βλαστοῦ καὶ οὐκ ἐκ τοῦ νέου. πρῶτον δὲ τοῦτο τῶν σύκων
 πέπονά τε καὶ γλυκὺν ἔχει καὶ οὐχ ὥσπερ τὸν παρ’ ἡμῖν.
 γίνεται δὲ καὶ μείζων οὗτος πολὺ τῶν σύκων· ἡ δ’ ὥρα μετὰ
 τὴν βλάστησιν οὐ πολύ.’ 
 οἶδα δὲ καὶ ἄλλα σύκων ὀνόματα λεγόμενα· βασίλεια, συκοβασίλεια, κιρροκοιλάδια καὶ
 ὑλάδια , σαρκελάφεια, καπύρια, πικρίδια, δρακόντια,
 λευκόφαια, μελανόφαια, κρήνεια, μυλαικά, ἀσκαλώνια.

περὶ δὲ τῆς προσηγορίας τῶν σύκων λέγων Τρύφων ἐν δευτέρῳ
 φυτῶν ἱστορίας ( fr. 119 V ) Ἀνδροτίωνά φησιν ἐν
 Γεωργικῷ ἱστορεῖν Συκέα ἕνα τινὰ τῶν Τιτάνων διωκόμενον ὑπὸ
 Διὸς τὴν μητέρα Γῆν ὑποδέξασθαι καὶ ἀνεῖναι τὸ φυτὸν εἰς
 διατριβὴν τῷ παιδί, ἀφ’ οὗ καὶ Συκέαν πόλιν εἶναι ἐν
 Κιλικίᾳ. Φερένικος δ’ ὁ ἐποποιός, Ἡρακλεώτης δὲ γένος, ἀπὸ
 Συκῆς τῆς Ὀξύλου θυγατρὸς προσαγορευθῆναι· Ὄξυλον γὰρ τὸν
 Ὀρείου Ἁμαδρυάδι τῇ ἀδελφῇ μιγέντα μετ’ ἄλλων γεννῆσαι
 Καρύαν, Βάλανον, Κράνειαν, Μορέαν, Αἴγειρον, Πτελέαν,
 Ἄμπελον, Συκῆν· καὶ ταύτας Ἁμαδρυάδας νύμφας καλεῖσθαι καὶ
 ἀπ’ αὐτῶν πολλὰ τῶν δένδρων προσαγορεύεσθαι. ὅθεν καὶ τὸν
 Ἱππώνακτα φάναι ( fr. 34 )· 
 συκῆν μέλαιναν ἀμπέλου κασιγνήτην. 
 Σωσίβιος δ’ ὁ Λάκων ( FHG II 628 )
 ἀποδεικνὺς εὕρημα Διονύσου τὴν συκῆν διὰ τοῦτό φησι καὶ
 Λακεδαιμονίους Συκίτην Διόνυσον τιμᾶν. Νάξιοι δέ, ὡς
 Ἀνδρίσκος, ἔτι δ’ Ἀγλαοσθένης ἱστοροῦσι ( FHG IV
 304 ), Μειλίχιον καλεῖσθαι τὸν Διόνυσον διὰ τὴν
 τοῦ συκίνου καρποῦ παράδοσιν. διὸ καὶ τὸ πρόσωπον τοῦ θεοῦ
 παρὰ τοῖς Ναξίοις τὸ μὲν τοῦ Βακχέως Διονύσου καλουμένου
 εἶναι ἀμπέλινον, τὸ δὲ τοῦ Μειλιχίου
 σύκινον. τὰ γὰρ σῦκα μείλιχα καλεῖσθαι.

ὅτι δὲ πάντων τῶν καλουμένων ξυλίνων καρπῶν ὠφελιμώτερά
 ἐστι τοῖς ἀνθρώποις τὰ σῦκα ἱκανῶς Ἡρόδοτος ὁ Λύκιος διὰ
 πολλῶν ἀποδείκνυσιν ἐν τῷ περὶ σύκων συγγράμματι, εὐτραφῆ
 τε λέγων γίνεσθαι τὰ νεογνὰ τῶν παιδίων, ἐν
 τῷ χυλῷ τῶν σύκων εἰ διατρέφοιτο. Φερεκράτης δὲ ἢ ὁ
 πεποιηκὼς τοὺς Πέρσας φησίν ( I 184 K )· 
 ἢν δ’ ἡμῶν σῦκόν τις ἴδῃ διὰ χρόνου νέον ποτέ, 
 τὠφθαλμὼ τούτῳ περιμάττομεν τὼ τῶν
 παιδίων, 
 ὡς καὶ ἰάματος οὐ τοῦ τυχόντος τῶν σύκων
 ὑπαρχόντων. ὁ δὲ θαυμασιώτατος καὶ μελίγηρυς Ἡρόδοτος ἐν τῇ
 πρώτῃ τῶν ἱστοριῶν καὶ μέγα ἀγαθόν φησιν εἶναι τὰ σῦκα
 οὑτωσὶ λέγων ( c. 71 )· ‘βασιλεῦ, σὺ δ’ ἐπ᾽
 ἄνδρας τοιούτους παρασκευάζεαι στρατεύεσθαι, οἳ σκυτίνας
 μὲν ἀναξυρίδας, σκυτίνην δὲ τὴν ἄλλην ἐσθῆτα φορέουσι,
 σιτέονταί τ’ οὐχ ὅσα ἐθέλουσιν, ἀλλ’ ὅσα ἔχουσι, χώρην
 ἔχοντες τρηχείην· πρὸς δὲ οὐκ οἴνῳ διαχρέονται, ἀλλ᾽
 ὑδροποτέουσιν· οὐ σῦκα ἔχουσι τρώγειν, οὐκ ἄλλο οὐθὲν
 ἀγαθόν.’ Πολύβιος δ’ ὁ Μεγαλοπολίτης ἐν τῇ ιϚʹ 
 τῶν ἱστοριῶν ( c. 24, 9 Hu ) ‘Φίλιππος, φησίν, ὁ
 Περσέως πατὴρ ὅτε τὴν Ἀσίαν κατέτρεχεν ἀπορῶν τροφῶν τοῖς
 στρατιώταις παρὰ Μαγνήτων, ἐπεὶ σῖτον οὐκ εἶχον, σῦκα
 ἔλαβε. διὸ καὶ Μυοῦντος κυριεύσας τοῖς Μάγνησιν ἐχαρίσατο
 τὸ χωρίον ἀντὶ τῶν σύκων.’ καὶ Ἀνάνιος δ’ ὁ ἰαμβοποιὸς ἔφη
 ( fr. 3 )· 
 
 εἴ τις καθείρξαι χρυσὸν ἐν δόμοις πολλὸν 
 καὶ σῦκα βαιὰ καὶ δύ’ ἢ τρεῖς ἀνθρώπους, 
 γνοίη χ’ ὅσῳ τὰ σῦκα τοῦ χρυσοῦ κρέσσω.’

τοσαῦτα τοῦ Μάγνου συκολογήσαντος Δάφνος ὁ ἰατρὸς ἔφη·
 ‘Φυλότιμος ἐν γʹ περὶ τροφῆς ‘τὰ ἁπαλά, φησί,
 σῦκα διαφορὰς μὲν ἔχει πλείους πρὸς ἄλληλα καὶ τοῖς γένεσι
 καὶ τοῖς χρόνοις ἐν οἷς ἕκαστα γίγνεται καὶ ταῖς δυνάμεσιν,
 οὐ μὴν ἀλλὰ καθόλου εἰπεῖν τά τε ὑγρὰ τὰ πεπεμμένα καὶ
 μάλιστα αὐτῶν διαλύεται ταχέως καὶ κατεργάζεται μᾶλλον τῆς
 ἄλλης ὀπώρας καὶ τὴν λοιπὴν τροφὴν οὐ κωλύει κατεργάζεσθαι.
 δυνάμεις δ’ ἔχει τῶν ὑγρῶν κολλώδεις τε καὶ γλυκείας
 ὑπονιτρώδεις τε, καὶ τὴν διαχώρησιν ἀθρουστέραν καὶ
 διακεχυμένην καὶ θάττω καὶ λίαν ἄλυπον παρασκευάζει. χυλὸν
 δ’ ἁλυκὸν δριμύτητα ἔχοντα ἀναδίδωσι μεθ’ ἁλῶν
 καταπινόμενα. διαλύεται μὲν οὖν ταχέως, διότι πολλῶν καὶ
 μεγάλων ὄγκων εἰσενεχθέντων μετὰ μικρὸν χρόνον λαγαροὶ
 γινόμεθα καθ’ ὑπερβολήν. ἀδύνατον δ’ ἦν τοῦτο συμβαίνειν
 διαμενόντων καὶ μὴ ταχὺ διαλυομένων τῶν σωμάτων.
 κατεργάζεται δὲ μᾶλλον τῆς ἄλλης οὐ μόνον ὅτι πολλαπλασίονα
 λαμβάνοντες αὐτὴν τῆς λοιπῆς ὀπώρας ἀλύπως διάγομεν, ἀλλ᾽
 οὐδὲ τὴν εἰωθυῖαν τροφὴν ἴσην λαμβάνοντες τούτων
 προχειρισθέντων οὐθὲν ἐνοχλούμεθα. δῆλον οὖν ὡς εἰ
 κρατοῦμεν ἀμφοτέρων, ταῦτά τε πέττεται μᾶλλον καὶ τὴν
 λοιπὴν οὐ κωλύει κατεργάζεσθαι τροφήν. τὰς δὲ δυνάμεις ἔχει
 τὰς λεγομένας· τὴν μὲν κολλώδη τε καὶ 
 τὴν ἁλυκὴν ἐκ τοῦ κολλᾶν τε καὶ ῥύπτειν τὰς χεῖρας, τὴν δὲ
 γλυκεῖαν ἐν τῷ στόματι γινομένην ὁρῶμεν. τὴν δὲ διαχώρησιν
 ἄνευ στρόφων τε καὶ ταραχῆς καὶ πλείω καὶ θάττω καὶ
 μαλακωτέραν ὅτι παρασκευάζει, λόγου προσδεῖν οὐθὲν
 νομίζομεν. ἀλλοιοῦται δ’ οὐ λίαν, οὐ διὰ τὸ δύσπεπτον
 αὐτῶν, ἀλλ’ ὅτι καταπίνομέν τε ταχέως οὐ λεάναντες καὶ τὴν
 διέξοδον διότι ταχεῖαν ποιεῖται. χυμὸν δ’ ἁλυκὸν ἀναδίδωσι,
 διότι τὸ μὲν νιτρῶδες ἀπεδείχθη τὰ σῦκα ἔχοντα, ἁλυκώτερον
 δὲ ποιήσει ἢ δριμύν, ἐκ τῶν ἐπιπινομένων. οἱ μὲν γὰρ ἅλες
 τὸν ἁλυκόν, τὸ δ’ ὄξος καὶ τὸ θύμον τὸν δριμὺν αὔξει
 χυμόν.’

Ἡρακλείδης δ’ ὁ Ταραντῖνος ἐν τῷ Συμποσίῳ ζητεῖ πότερον
 ἐπιλαμβάνειν δεῖ μετὰ τὴν τῶν σύκων προσφορὰν θερμὸν ὕδωρ ἢ
 ψυχρόν. καὶ τοὺς μὲν λέγοντας θερμὸν δεῖν ἐπιλαμβάνειν
 προορῶντας τὸ τοιοῦτο παρακελεύεσθαι, διότι καὶ τὰς χεῖρας
 ταχέως τὸ θερμὸν ῥύπτει· διὸ πιθανὸν εἶναι καὶ ἐν κοιλίᾳ
 συντόμως αὐτὰ τῷ θερμῷ διαλύεσθαι. καὶ ἐπὶ τῶν ἐκτὸς δὲ
 τῶν σύκων τὸ θερμὸν διαλύει τὴν συνέχειαν
 αὐτῶν καὶ εἰς λεπτομερεῖς τόμους ἄγει, τὸ δὲ ψυχρὸν
 συνίστησιν. οἱ δὲ ψυχρὸν λέγοντες προσφέρεσθαι ‘ἡ τοῦ
 ψυχροῦ, φασί, πόματος λῆψις τὰ ἐπὶ τοῦ στομάχου καθήμενα τῷ
 βάρει καταφέρει· τὰ γὰρ σῦκα οὐκ ἀστείως διατίθησι τὸν
 στόμαχον, καυσώδη καὶ ἀτονώτερον αὐτὸν ποιοῦντα· διόπερ
 τινὲς καὶ τὸν ἄκρατον συνεχῶς προσφέρονται. μετὰ δὲ ταῦτα
 ἑτοίμως καὶ τὰ ἐν τῇ κοιλίᾳ προωθεῖ.’
 δεῖ δὲ πλέονι καὶ ἀθρουστέρῳ χρῆσθαι τῷ πόματι μετὰ τὴν τῶν
 σύκων προσφορὰν ἕνεκα τοῦ μὴ ὑπομένειν αὐτὰ ἐν κοιλίᾳ,
 φέρεσθαι δὲ εἰς τὰ κάτω μέρη τῶν ἐντέρων.

ἄλλοι δέ φασιν ὅτι μὴ δεῖ σῦκα προσφέρεσθαι μεσημβρίας·
 νοσώδη γὰρ εἶναι τότε, ὡς καὶ Φερεκράτης ἐν Κραπατάλλοις
 εἴρηκεν ( I 167 K ). Ἀριστοφάνης δ’ ἐν Προαγῶνι
 ( I 511 K )· 
 κάμνοντα δ’ αὐτὸν τοῦ θέρους ἰδών ποτε 
 ἔτρωγ᾽, ἵνα κάμνοι, σῦκα τῆς μεσημβρίας. 
 καὶ Εὔβουλος ἐν Σφιγγοκαρίωνι ( II 211
 K )· 
 νὴ τὸν Δί᾽, ἠσθένουν γάρ, ὦ βέλτιστε σύ, 
 φαγοῦσα πρῴην σῦκα τῆς μεσημβρίας. 
 Νικοφῶν δ’ ἐν Σειρῆσιν ( I 777 K )·
 
 ἐὰν δέ γ’ ἡμῶν σῦκά τις μεσημβρίας 
 τραγὼν καθεύδῃ χλωρά, πυρετὸς εὐθέως 
 ἥκει τρέχων οὐκ ἄξιος τριωβόλου· 
 κᾆθ’ οὗτος ἐπιπεσὼν ἐμεῖν ποιεῖ χολήν.

Δίφιλος δ’ ὁ Σίφνιός φησι τῶν σύκων εἶναι τὰ μὲν ἁπαλὰ
 ὀλιγότροφα καὶ κακόχυλα, εὐέκκριτα δὲ καὶ ἐπιπολαστικὰ
 εὐοικονομητότερά τε τῶν ξηρῶν. τὰ δὲ πρὸς τῷ χειμῶνι
 γινόμενα βίᾳ πεπαινόμενα χείρονα τυγχάνει· τὰ δ’ ἐν τῇ ἀκμῇ
 τῶν ὡρῶν κρείττονα ὡς ἂν κατὰ φύσιν πεπαινόμενα. τὰ δὲ
 πολὺν ὀπὸν ἔχοντα, καὶ τὰ σπάνυδρα δ’ εὐστομώτερα μέν,
 βαρύτερα δέ. τὰ δὲ Τραλλιανὰ ἀναλογεῖ τοῖς Ῥοδίοις, τὰ δὲ
 Χῖα καὶ τἄλλα πάντα τούτων εἶναι κακοχυλότερα. Μνησίθεος δ᾽
 ὁ Ἀθηναῖος ἐν τῷ περὶ ἐδεστῶν φησιν· 
 ‘ὅσα δὲ ὠμὰ προσφέρεται τῶν τοιούτων, οἷον ἄπιοι καὶ σῦκα
 καὶ μῆλα Δελφικὰ καὶ τὰ τοιαῦτα, δεῖ παραφυλάττειν τὸν
 καιρὸν ἐν ᾧ τοὺς χυλοὺς τοὺς ἐν αὐτοῖς μήτε ἀπέπτους μήτε
 σαπροὺς μήτε κατεξηραμμένους λίαν ὑπὸ τῆς ὥρας ἕξει.’
 Δημήτριος δ’ ὁ Σκήψιος ἐν τῷ ιεʹ τοῦ Τρωικοῦ
 διακόσμου ( fr. 9 Gaede ) εὐφώνους φησὶ γίνεσθαι
 τοὺς μὴ σύκων ἐσθίοντας. Ἡγησιάνακτα γοῦν τὸν Ἀλεξανδρέα
 τὸν τὰς ἱστορίας γράψαντα κατ’ ἀρχὰς ὄντα πένητα καὶ
 τραγῳδόν φησι γενέσθαι καὶ ὑποκριτικὸν καὶ εὔηχον,
 ὀκτωκαίδεκα ἔτη σύκων μὴ γευσάμενον. καὶ παροιμίας δὲ οἶδα
 περὶ σύκων λεγομένας τοιάσδε· 
 σῦκον μετ’ ἰχθύν, ὄσπρεον μετὰ κρέα. 
 σῦκα φίλ’ ὀρνίθεσσι, φυτεύειν δ’ οὐκ ἐθέλουσι.

ΜΗΛΑ. ταῦτα Μνησίθεος ὁ Ἀθηναῖος ἐν τῷ περὶ ἐδεστῶν μῆλα
 Δελφικὰ καλεῖ ( cf. Litt. cd ). Δίφιλος δέ φησι
 τῶν μήλων τὰ χλωρὰ καὶ μηδέπω πέπονα κακόχυλα εἶναι καὶ
 κακοστόμαχα ἐπιπολαστικά τε καὶ χολῆς γεννητικὰ νοσοποιά τε
 καὶ φρίκης παραίτια. τῶν δὲ πεπόνων εὐχυλότερα μὲν εἶναι τὰ
 γλυκέα καὶ εὐεκκριτώτερα διὰ τὸ στῦψιν μὴ ἔχειν,
 κακοχυλότερα δὲ εἶναι τὰ ὀξέα καὶ στατικώτερα. τὰ δὲ τῆς
 γλυκύτητος ὑφειμένα, προσλαμβάνοντα δ’ εὐστομεῖν διὰ τὴν
 ποσὴν στῦψιν εὐστομαχώτερα. εἶναι δὲ αὐτῶν τὰ μὲν θερινὰ
 κακοχυλότερα, τὰ δὲ φθινοπωρινὰ εὐχυλότερα. τὰ δὲ καλούμενα
 ὀρβικλᾶτα μετὰ στύψεως ἡδείας ἔχοντα καὶ γλυκύτητα
 εὐστόμαχα εἶναι. τὰ δὲ σητάνια λεγόμενα,
 προσέτι δὲ τὰ πλατάνια εὔχυλα μὲν καὶ εὐέκκριτα,
 οὐκ εὐστόμαχα δέ. τὰ δὲ Μορδιανὰ καλούμενα γίνεται μὲν
 κάλλιστα ἐν Ἀπολλωνίᾳ τῇ Μορδίῳ λεγομένῃ, ἀναλογεῖ δὲ τοῖς
 ὀρβικλάτοις. τὰ δὲ κυδώνια, ὧν ἔνια καὶ στρουθία λέγεται,
 κοινῶς ἁπάντων ἐστὶ τῶν μήλων εὐστομαχώτατα καὶ μάλιστα τὰ
 πέπονα. Γλαυκίδης δέ φησιν ἄριστα τῶν ἀκροδρύων εἶναι μῆλα
 κυδώνια, φαύλια, στρουθία. Φυλότιμος δ’ ἐν γʹ 
 καὶ ιʹ περὶ τροφῆς ‘τὰ μῆλα, φησί, τὰ μὲν ἐαρινὰ
 δυσπεπτότερα πολὺ τῶν ἀπίων καὶ τὰ ὠμὰ τῶν ὠμῶν καὶ τὰ
 πέπονα τῶν πεπόνων. τὰς δὲ δυνάμεις ἔχει τῶν ὑγρῶν τὰ μὲν
 ὀξέα καὶ μήπω πέπονα στρυφνοτέρας καὶ ποσῶς ὀξείας χυμόν τε
 ἀναδίδωσιν εἰς τὸ σῶμα τὸν καλούμενον ξυστικόν. καθόλου τε
 τὰ μῆλα τῶν ἀπίων δυσπεπτότερα εἶναι, διότι τὰ μὲν ἐλάττω
 φαγόντες ἧττον, τὰς δὲ πλείους προσαράμενοι μᾶλλον
 πέττομεν. ξυστικὸς δὲ γίνεται χυμὸς ἐξ αὐτῶν ὁ λεγόμενος
 ὑπὸ Πραξαγόρου ὑαλώδης , διότι τὰ μὴ
 κατεργαζόμενα παχυτέρους ἕξει τοὺς χυμούς· ἀπεδείχθη δὲ
 καθόλου τὰ μῆλα δυσκατεργαστότερα τε τῶν ἀπίων,
 καὶ ὅτι τὰ στρυφνὰ μᾶλλον ἔτι παχυτέρους παρασκευάζειν
 εἴωθεν αὐτούς. τὰ δὲ χειμερινὰ τῶν μήλων τὰ μὲν κυδώνια
 στρυφνοτέρους, τὰ δὲ στρουθία τοὺς χυμοὺς ἐλάττους
 ἀναδίδωσι καὶ στρυφνοτέρους ἧττον πέττεσθαί τε μᾶλλον
 δύναται. 
 Νίκανδρος δ’ ὁ Θυατειρηνὸς τὰ κυδώνια μῆλα στρουθία φησὶ
 καλεῖσθαι ἀγνοῶν. Γλαυκίδης γὰρ ἱστορεῖ
 ἄριστα λέγων τῶν ἀκροδρύων εἶναι μῆλα κυδώνια, φαύλια,
 στρουθία.

κυδωνίων δὲ μήλων μνημονεύει Στησίχορος ἐν Ἑλένῃ οὕτως
 ( fr. 29 B4 )· 
 πολλὰ μὲν κυδώνια μᾶλα ποτερρίπτουν ποτὶ δίφρον
 ἄνακτι, 
 πολλὰ δὲ μύρσινα φύλλα 
 καὶ ῥοδίνους στεφάνους ἴων τε κορωνίδας οὔλας. 
 καὶ Ἀλκμάν ( fr. 143 ). ἔτι δὲ Κάνθαρος
 ἐν Τηρεῖ ( I 765 K )· 
 κυδωνίοις μήλοισιν εἰς τὰ τιτθία. 
 καὶ Φιλήμων δ’ ἐν Ἀγροίκῳ ( II 478 K )
 τὰ κυδώνια μῆλα στρουθία καλεῖ. Φύλαρχος δ’ ἐν τῇ
 Ϛʹ τῶν ἱστοριῶν ( FHG I 336 ) τὰ
 κυδώνιά φησι μῆλα τῇ εὐωδίᾳ καὶ τὰς τῶν θανασίμων φαρμάκων
 δυνάμεις ἀπαμβλύνειν. ‘τὸ γοῦν Φαριακὸν φάρμακον ἐμβληθέν,
 φησίν, εἰς ῥίσκον ἔτι ὀδωδότα ἀπὸ τῆς τῶν μήλων τούτων
 συνθέσεως ἐξίτηλον γενέσθαι μὴ τηρῆσαν τὴν ἰδίαν δύναμιν.
 κερασθὲν γοῦν καὶ δοθὲν πιεῖν τοῖς εἰς τοῦτο ἐνεδρευθεῖσιν
 ἀπαθεῖς αὐτοὺς διατηρῆσαι. ἐπιγνωσθῆναι δὲ τοῦτο ὕστερον ἐξ
 ἀνακρίσεως τοῦ τὸ φάρμακον πωλήσαντος καὶ ἐπιγνόντος τὸ
 γενόμενον ἐκ τῆς τῶν μήλων συνθέσεως.’

Ἕρμων δ’ ἐν Κρητικαῖς Γλώσσαις κοδύμαλα καλεῖσθαί φησι τὰ
 κυδώνια μῆλα. Πολέμων δ’ ἐν εʹ τῶν πρὸς Τίμαιον
 ( fr. 43 Pr ) ἄνθους γένος τὸ κοδύμαλον εἶναί
 τινας ἱστορεῖν. Ἀλκμὰν δὲ τὸ στρουθίον μῆλον, ὅταν λέγῃ ( fr. 90 )· ‘μεῖον ἢ
 κοδύμαλον.’ Ἀπολλόδωρος δὲ καὶ Σωσίβιος τὸ κυδώνιον μῆλον
 ἀκούουσιν. ὅτι δὲ διαφέρει τὸ κυδώνιον μῆλον τοῦ στρουθίου
 σαφῶς εἴρηκε Θεόφραστος ἐν βʹ τῆς ἱστορίας
 ( 2, 5 ). 
 διάφορα δὲ μῆλα γίνεται ἐν Σιδοῦντι, κώμη δ’ ἐστὶν αὕτη
 Κορίνθου, ὡς Εὐφορίων ἢ Ἀρχύτας ἐν Γεράνῳ φησίν ( p.
 44 M )· 
 ὥριον οἷά τε μῆλον, ὅ τ’ ἀργιλώδεσιν ὄχθαις 
 πορφύρεον ἐλαχείῃ ἐνιτρέφεται Σιδόεντι. 
 μνημονεύει δ’ αὐτῶν καὶ Νίκανδρος ἐν
 Ἑτεροιουμένοις οὕτως ( fr. 50 Schn )· 
 αὐτίχ’ ὅ γ’ ἢ Σιδόεντος ἠὲ Πλείστου ἀπὸ κήπων 
 μῆλα ταμὼν χνοάοντα τύπους ἐνεμάσσετο Κάδμου. 
 ὅτι δ’ ἡ Σιδοῦς τῆς Κορίνθου ἐστὶ κώμη Ῥιανὸς
 εἴρηκεν ἐν αʹ Ἡρακλείας ( p. 178 M )
 καὶ Ἀπολλόδωρος ὁ Ἀθηναῖος ἐν εʹ περὶ νεῶν
 καταλόγου. Ἀντίγονος δ’ ὁ Καρύστιος ἐν Ἀντιπάτρῳ φησίν
 ( p. 170 Wil )· 
 ᾗχι μοι ὡραίων πολὺ φίλτερος ἡ δ’ ἀριμήλων 
 πορφυρέων, Ἐφύρῃ τά τ’ ἀέξεται ἠνεμοέσσῃ.

φαυλίων δὲ μήλων μνημονεύει Τηλεκλείδης ἐν Ἀμφικτύοσιν
 οὕτως ( I 211 K )· 
 ὦ τὰ μὲν κομψοί, τὰ δὲ φαυλότεροι 
 φαυλίων μήλων. 
 καὶ Θεόπομπος ἐν Θησεῖ ( I 738 K ).
 Ἀνδροτίων δ’ ἐν τῷ Γεωργικῷ ‘τὰς δὲ μηλέας, φησί, φαυλίας
 καὶ στρουθίας· οὐ γὰρ ἀπορρεῖ τὸ μῆλον
 ἀπὸ τοῦ μίσχου τῶν στρουθιῶν· τὰς δὲ ἠρινὰς ἢ Λακωνικὰς ἢ
 Σιδουντίας ἢ χνοωδίας.’ ἐγὼ δ᾽, ἄνδρες φίλοι, πάντων
 μάλιστα τεθαύμακα τὰ κατὰ τὴν Ῥώμην πιπρασκόμενα
 μῆλα τὰ Ματιανὰ καλούμενα, ἅπερ κομίζεσθαι λέγεται ἀπό
 τινος κώμης ἱδρυμένης ἐπὶ τῶν πρὸς Ἀκυληίᾳ Ἄλπεων. τούτων
 δ’ οὐ πολὺ ἀπολείπεται τὰ ἐν Γάγγροις πόλει Παφλαγονικῇ.
 ὅτι δὲ καὶ τῶν μήλων εὑρετής ἐστι Διόνυσος μαρτυρεῖ
 Θεόκριτος ὁ Συρακόσιος οὑτωσί πως λέγων ( 2,
 120 )· 
 μᾶλα μὲν ἐν κόλποισι Διωνύσοιο φυλάσσων, 
 κρατὶ δ’ ἔχων λεύκαν, Ἡρακλέος ἱερὸν ἔρνος. 
 Νεοπτόλεμος δ’ ὁ Παριανὸς ἐν τῇ Διονυσιάδι καὶ
 αὐτὸς ἱστορεῖ ὡς ὑπὸ Διονύσου εὑρεθέντων τῶν μήλων, καθάπερ
 καὶ τῶν ἄλλων ἀκροδρύων. ‘ἐπιμηλὶς δὲ καλεῖται, φησὶ
 Πάμφιλος, τῶν ἀπίων τι γένος.’ Ἑσπερίδων δὲ μῆλα οὕτως
 καλεῖσθαί τινά φησι Τιμαχίδας ἐν δʹ Δείπνων. καὶ
 ἐν Λακεδαίμονι δὲ παρατίθεσθαι τοῖς θεοῖς φησι Πάμφιλος
 ταῦτα· εὔοσμα δὲ εἶναι καὶ ἄβρωτα, καλεῖσθαι δ’ Ἑσπερίδων
 μῆλα. Ἀριστοκράτης γοῦν ἐν δʹ Λακωνικῶν
 ( FHG IV 332 )· ‘ἔτι δὲ μῆλα καὶ
 μηλέασ τὰς λεγομένας ἑσπερίδας.’

ΠΕΡΣΙΚΑ. Θεόφραστος ἐν δευτέρῳ περὶ φυτῶν ἱστορίας λέγων
 περὶ ὧν ὁ καρπὸς οὐ φανερός, γράφει καὶ τάδε· ‘ἐπεὶ τῶν γε
 μειζόνων φανερὰ πάντων ἡ ἀρχή, καθάπερ ἀμυγδάλης, καρύου,
 βαλάνου, τῶν ἄλλων ὅσα τοιαῦτα πλὴν τοῦ
 Περσικοῦ, τούτου δ’ ἥκιστα· καὶ πάλιν ῥόας, ἀπίου, μηλέας.’
 Δίφιλος δ’ ὁ Σίφνιος ἐν τῷ περὶ τῶν προσφερομένων τοῖς
 νοσοῦσι καὶ τοῖς ὑγιαίνουσίν φησι· ‘τὰ δὲ Περσικὰ λεγόμενα
 μῆλα, ὑπό τινων δὲ Περσικὰ κοκκύμηλα, μέσως ἐστὶν εὔχυλα,
 θρεπτικώτερα δὲ τῶν μήλων.’ Φυλότιμος δ’ ἐν τῷ τρίτῳ περὶ
 τροφῆς τὸ Περσικόν φησι λιπαρώτερον καὶ κεγχρῶδες εἶναι,
 χαυνότερον δ’ ὑπάρχειν καὶ πιεζόμενον πλεῖστον ἔλαιον
 ἀνιέναι. Ἀριστοφάνης δ’ ὁ γραμματικὸς ἐν Λακωνικαῖς
 Γλώσσαις ( p. 188 N ) τὰ κοκκύμηλά φησι τοὺς
 Λάκωνας καλεῖν ὀξύμαλα Περσικά, ἅ τινες ἄδρυα.

ΚΙΤΡΙΟΝ. περὶ τούτου πολλὴ ζήτησις ἐνέπεσε τοῖς
 δειπνοσοφισταῖς, εἴ τίς ἐστιν αὐτοῦ μνήμη παρὰ τοῖς
 παλαιοῖς. Μυρτίλος μὲν γὰρ ἔφασκεν, ὥσπερ εἰς αἶγας ἡμᾶς
 ἀγρίας ἀποπέμπων τοὺς ζητοῦντας, Ἡγήσανδρον τὸν Δελφὸν ἐν
 τοῖς ὑπομνήμασιν αὐτοῦ μνημονεύειν, τῆς δὲ 
 λέξεως τὰ νῦν οὐ μεμνῆσθαι. πρὸς ὃν ἀντιλέγων ὁ Πλούταρχος
 ‘ἀλλὰ μὴν ἔγωγε, φησί, διορίζομαι μηδ’ ὅλως τὸν Ἡγήσανδρον
 τοῦτο εἰρηκέναι, δι’ αὐτὸ τοῦτ’ ἐξαναγνοὺς αὐτοῦ πάντα τὰ
 ὑπομνήματα, ἐπεὶ καὶ ἄλλος τις τῶν ἑταίρων τοῦτ’ ἔχειν οὕτω
 διεβεβαιοῦτο, ὁρμώμενος ἔκ τινων σχολικῶν ὑπομνημάτων
 ἀνδρὸς οὐκ ἀδόξου· ὥστε ὥρα σοι, φίλε Μυρτίλε, ἄλλον ζητεῖν
 μάρτυρα.’ Αἰμιλιανὸς δὲ ἔλεγεν Ἰόβαν τὸν Μαυρουσίων
 βασιλέα, ἄνδρα πολυμαθέστατον, ἐν τοῖς περὶ Λιβύης
 συγγράμμασι ( FHG III 472 ) μνημονεύοντα τοῦ
 κιτρίου καλεῖσθαι φάσκειν αὐτὸ παρὰ
 τοῖς Λίβυσι μῆλον Ἑσπερικόν, ἀφ’ ὧν καὶ Ἡρακλέα κομίσαι εἰς
 τὴν Ἑλλάδα τὰ χρύσεα διὰ τὴν ἰδέαν λεγόμενα μῆλα. τὰ δὲ τῶν
 Ἑσπερίδων λεγόμενα μῆλα ὅτι ἐς τοὺς Διὸς καὶ Ἥρας
 λεγομένους γάμους ἀνῆκεν ἡ γῆ Ἀσκληπιάδης εἴρηκεν ἐν
 ἑξηκοστῷ Αἰγυπτιακῶν ( FHG III 306 ). πρὸς
 τούτους ἀποβλέψας ὁ Δημόκριτος ἔφη· ‘εἰ μέν τι τούτων Ἰόβας
 ἱστορεῖ, χαιρέτω Λιβυκαῖσι βίβλοις ἔτι τε ταῖς Ἄννωνος
 πλάναις. ἐγὼ δὲ τὸ μὲν ὄνομα οὔ φημι κεῖσθαι τοῦ
 κιτρίου παρὰ τοῖς παλαιοῖς τοῦτο, τὸ δὲ πρᾶγμα ὑπὸ
 τοῦ Ἐρεσίου Θεοφράστου οὕτως λεγόμενον ἐν τῇ περὶ φυτῶν
 ἱστορίᾳ ἀναγκάζει με ἐπὶ τῶν κιτρίων ἀκούειν τὰ
 σημαινόμενα.

φησὶ γὰρ ὁ φιλόσοφος ἐν τῷ τετάρτῳ τῆς περὶ φυτῶν ἱστορίας
 οὕτως ( 4, 2 )· ‘ἡ δὲ Μηδία χώρα καὶ ἡ Περσὶς
 ἄλλα τε ἔχει πλείω καὶ τὸ μῆλον τὸ Περσικὸν ἢ Μηδικὸν
 καλούμενον. ἔχει δὲ τὸ δένδρον τοῦτο φύλλον μὲν ὅμοιον καὶ
 σχεδὸν ἴσον τῷ τῆς δάφνης ἀνδράχλης καὶ καρύας,
 ἀκάνθας δ’ οἵας ἄπιος ἢ ὀξυάκανθος, λείας δὲ καὶ ὀξείας
 σφόδρα καὶ ἰσχυράς. τὸ δὲ μῆλον οὐκ ἐσθίεται μέν, εὔοσμον
 δὲ πάνυ καὶ αὐτὸ καὶ τὰ φύλλα τοῦ δένδρου· κἂν εἰς ἱμάτια
 τεθῇ τὸ μῆλον, ἄκοπα διατηρεῖ. χρήσιμον δὲ ἐπειδὰν καὶ τύχῃ
 τις πεπωκὼς θανάσιμον φάρμακον (δοθὲν γὰρ ἐν οἴνῳ διακόπτει
 τὴν κοιλίαν καὶ ἐξάγει τὸ φάρμακον) καὶ πρὸς στόματος
 εὐωδίαν· ἐὰν γάρ τις ἑψήσῃ ἐν ζωμῷ ἢ ἐν ἄλλῳ τινὶ τὸ εἴσω
 τοῦ μήλου ἐκπιέσῃ τε εἰς τὸ στόμα καὶ καταρροφήσῃ, ποιεῖ
 τὴν ὀσμὴν ἡδεῖαν. σπείρεται δὲ τοῦ ἦρος εἰς πρασιὰς
 ἐξαιρεθὲν τὸ σπέρμα διειργασμένας
 ἐπιμελῶς· εἶτ’ ἄρδεται διὰ τετάρτης ἢ πέμπτης ἡμέρας. ὅταν
 δὲ ἁδρὸν ᾖ, διαφυτεύεται πάλιν τοῦ ἔαρος εἰς χωρίον μαλακὸν
 καὶ ἔφυδρον καὶ οὐ λίαν λεπτόν. φέρει δὲ τὰ μῆλα πᾶσαν
 ὥραν· τὰ μὲν γὰρ ἀφῄρηται, τὰ δ’ ἀνθεῖ, τὰ δ’ ἐκπέττει. τῶν
 δ’ ἀνθῶν ὅσα ἔχει καθάπερ ἠλακάτην ἐκ μέσου τινὰ ἐξέχουσαν,
 ταῦτά ἐστι γόνιμα· ὅσα δὲ μή, ἄγονα.’ κἀν τῷ πρώτῳ δὲ τῆς
 αὐτῆς πραγματείας ( 13, 4 ) τὰ περὶ τῆς ἠλακάτης
 καὶ τῶν γονίμων εἴρηκεν. ἐκ τούτων ἐγὼ κινούμενος, ὦ
 ἑταῖροι, ὧν φησιν ὁ Θεόφραστος περὶ χρόας, περὶ ὀδμῆς, περὶ
 φύλλων τὸ κιτρίον εἶναι λέγεσθαι πεπίστευκα, καὶ
 μηδεὶς ὑμῶν θαυμαζέτω εἴ φησιν μὴ ἐσθίεσθαι αὐτό, ὁπότε γε
 καὶ μέχρι τῶν κατὰ τοὺς πάππους ἡμῶν χρόνων οὐδεὶς ἤσθιεν,
 ἀλλ’ ὥς τι μέγα κειμήλιον ἀπετίθεντο ἐν ταῖς κιβωτοῖς μετὰ
 τῶν ἱματίων.

ὅτι δ’ ὄντως ἐκ τῆς ἄνω χώρας ἐκείνης κατέβη εἰς τοὺς
 Ἕλληνας τὸ φυτὸν τοῦτο, ἔστιν εὑρεῖν λεγόμενον καὶ παρὰ
 τοῖς τῆς κωμῳδίας ποιηταῖς, οἳ καὶ περὶ μεγέθους αὐτῶν τι
 λέγοντες τῶν κιτρίων μνημονεύειν φαίνονται. Ἀντιφάνης μὲν
 ἐν Βοιωτίῳ ( II 35 K )· 
 καὶ περὶ μὲν ὄψου γ’ ἠλίθιον τὸ καὶ λέγειν 
 ὥσπερ πρὸς ἀπλήστους. ἀλλὰ ταυτὶ λάμβανε, 
 παρθένε, τὰ μῆλα. Β. καλά γε. Α. καλὰ δῆτ᾽, 
 ὦ θεοί· 
 νεωστὶ γὰρ τὸ σπέρμα τοῦτ’ ἀφιγμένον 
 εἰς τὰς Ἀθήνας ἐστὶ παρὰ τοῦ βασιλέως. 
 
 Β. παρ’ Ἑσπερίδων ᾤμην γε, νὴ τὴν Φωσφόρον, 
 φησὶν τὰ χρυσᾶ μῆλα ταῦτ’ εἶναι· τρία 
 μόνον ἐστίν. Α. ὀλίγον τὸ καλόν ἐστι πανταχοῦ 
 καὶ τίμιον. 
 Ἔριφος δ’ ἐν Μελιβοίᾳ αὐτὰ ταῦτα τὰ ἰαμβεῖα
 προθεὶς ὡς ἴδια τὰ τοῦ Ἀντιφάνους ἐπιφέρει
 ( II 429 K )· 
 Β. παρ’ Ἑσπερίδων ᾤμην γε, νὴ τὴν Ἄρτεμιν, 
 φησὶν τὰ χρυσᾶ μῆλα ταῦτ’ εἶναι; τρία 
 μόνον ἐστίν. Α. ὀλίγον τὸ καλόν ἐστι πανταχοῦ 
 καὶ τίμιον. Β. τούτων μὲν ὀβολόν, εἰ πολύ, 
 τίθημι· λογιοῦμαι γάρ. Α. αὗται δὲ ῥόαι. 
 Β. ὡς εὐγενεῖς. Α. τὴν γὰρ Ἀφροδίτην ἐν Κύπρῳ 
 δένδρον φυτεῦσαι τοῦτό φασιν ἓν μόνον. 
 Β. βέρβεαι πολυτίμητε· κᾆτα τρεῖς μόνας 
 καὶ τάσδ’ ἐκόμισας; Α. οὐ γὰρ εἶχον πλείονας.

τούτοις εἴ τις ἀντιλέγειν ἔχει ὅτι μὴ τὸ νῦν κιτρίον
 λεγόμενον σημαίνεται, σαφέστερα μαρτύρια παρατιθέσθω·
 καίτοι καὶ Φαινίου τοῦ Ἐρεσίου ἔννοιαν ἡμῖν διδόντος μήποτε
 ἀπὸ τῆς κέδρου τὸ κεδρίον ὠνόμασται. καὶ γὰρ τὴν κέδρον
 φησὶν ἐν πέμπτῳ περὶ φυτῶν ( FHG II 300 )
 ἀκάνθας ἔχειν περὶ τὰ φύλλα. ὅτι δὲ τὸ αὐτὸ τοῦτο καὶ περὶ
 τὸ κιτρίον ἐστὶ παντὶ δῆλον. 
 ὅτι δὲ καὶ προλαμβανόμενον τὸ κιτρίον πάσης τροφῆς ξηρᾶς τε
 καὶ ὑγρᾶς ἀντιφάρμακόν ἐστι παντὸς δηλητηρίου εὖ οἶδα,
 μαθὼν παρὰ πολίτου ἐμοῦ πιστευθέντος τὴν τῆς Αἰγύπτου
 ἀρχήν. οὗτος κατεδίκασέ τινας γενέσθαι
 θηρίων βορὰν κακούργους εὑρεθέντας, καὶ ἔδει αὐτοὺς
 ἀποσίτοις ζῴοις παραβληθῆναι. εἰσιοῦσι δὲ αὐτοῖς εἰς τὸ
 τοῖς λῃσταῖς εἰς τιμωρίαν ἀποδεδειγμένον θέατρον κατὰ τὴν
 ὁδὸν κάπηλίς τις γυνὴ κατ’ ἔλεον ἔδωκεν οὗ μετὰ χεῖρας
 εἶχεν ἐσθίουσα κιτρίου, καὶ λαβόντες ἔφαγον καὶ μετ’ οὐ
 πολὺ παραβληθέντες πελωρίοις καὶ ἀγριωτάτοις ζῴοις ταῖς
 ἀσπίσι δηχθέντες οὐδὲν ἔπαθον. ἀπορία δὲ κατέσχε τὸν
 ἄρχοντα. καὶ τὸ τελευταῖον ἀνακρίνων τὸν αὐτοὺς φυλάττοντα
 στρατιώτην εἴ τι ἔφαγον ἢ ἔπιον, ὡς ἔμαθε κατὰ τὸ
 αὐτὸν ἐξ ἀκεραίου τὸ κιτρίον δεδομένον, τῇ ἐπιούσῃ
 τῶν ἡμερῶν τῷ μὲν πάλιν ἐκέλευσε δοθῆναι κιτρίου, τῷ δ’ οὔ·
 καὶ ὁ μὲν φαγὼν δηχθεὶς οὐδὲν ἔπαθεν, ὃ δὲ παραυτίκα
 πληγεὶς ἀπέθανε. δοκιμασθέντος οὖν διὰ πολλῶν τοῦ τοιούτου
 εὑρέθη τὸ κιτρίον ἀντιφάρμακον ὂν παντὸς
 δηλητηρίου φαρμάκου. ἐὰν δέ τις ἐν μέλιτι Ἀττικῷ ὅλον
 κιτρίον ὡς ἔχει φύσεως συνεψήσῃ μετὰ τοῦ σπέρματος,
 διαλύεται μὲν ἐν τῷ μέλιτι, καὶ ὁ ἀπ’ αὐτοῦ λαμβάνων ἕωθεν
 δύο ἢ τρεῖς δακτύλους οὐδ’ ὁτιοῦν ὑπὸ φαρμάκου
 πείσεται.

τούτοις εἴ τις ἀπιστεῖ, μαθέτω καὶ παρὰ Θεοπόμπου τοῦ Χίου,
 ἀνδρὸς φιλαλήθους καὶ πολλὰ χρήματα καταναλώσαντος εἰς τὴν
 περὶ τῆς ἱστορίας ἐξέτασιν ἀκριβῆ. φησὶ γὰρ οὗτος ἐν τῇ
 ὀγδόῃ καὶ τριακοστῇ τῶν ἱστοριῶν ( FHG I 311 )
 περὶ Κλεάρχου διηγούμενος τοῦ Ἡρακλεωτῶν τῶν ἐν τῷ Πόντῳ
 τυράννου, ὡς βιαίως ἀνῄρει πολλοὺς καὶ
 ὡς τοῖς πλείστοις ἐδίδου ἀκόνιτον πιεῖν· ‘ἐπειδὴ οὖν, φησί,
 πάντες ἔγνωσαν τὴν τοῦ φαρμάκου ταύτην φιλοτησίαν, οὐ
 προῄεσαν τῶν οἰκιῶν πρὶν φαγεῖν πήγανον· τοῦτο γὰρ τοὺς
 προφαγόντας μηδὲν πάσχειν πίνοντας τὸ ἀκόνιτον· ὃ καὶ
 κληθῆναί φησι διὰ τὸ φύεσθαι ἐν τόπῳ Ἀκόναις καλουμένῳ ὄντι
 περὶ τὴν Ἡράκλειαν.’ 
 ταῦτ’ εἰπόντος τοῦ Δημοκρίτου θαυμάσαντες οἱ πολλοὶ τὴν τοῦ
 κιτρίου δύναμιν ἀπήσθιον ὡς μὴ πρότερον φαγόντες ἢ πιόντες
 τι. Πάμφιλος δ’ ἐν ταῖς Γλώσσαις Ῥωμαίους φησὶν αὐτὸ κίτρον
 καλεῖν.

ἑξῆς δὲ τοῖς προειρημένοις κατ’ ἰδίαν ἐπεισενεχθέντων ἡμῖν
 πολλῶν ὀστρέων καὶ τῶν ἄλλων ὀστρακοδέρμων σχεδὸν τὰ
 πλεῖστα αὐτῶν μνήμης ἠξιωμένα παρ’ Ἐπιχάρμῳ ἐν Ἥβας Γάμῳ
 εὑρίσκω διὰ τούτων ( p. 230 L )· 
 ἄγει δὲ παντοδαπὰ κογχύλια, 
 λεπάδας, ἀσπέδους, κραβύζους, κικιβάλους,
 τηθυνάκια, 
 .... βαλάνους, πορφύρας, ὄστρεια συμμεμυκότα, 
 τὰ διελεῖν μέν ἐστι χαλεπά, καταφαγῆμεν δ᾽ 
 εὐμαρέα· 
 μύας ἀναρίτας τε κάρυκάς τε καὶ σκιφύδρια, 
 
 τὰ γλυκέα μέν ἐντ’ ἐπέσθειν, ἐμπαγῆμεν δ’ ὀξέα, 
 τούς τε μακρογογγύλους σωλῆνας· ἁ μέλαινά τε 
 κόγχος, ἅπερ κογχοθηρᾶν παισίν ἐστ’ ἰσωνία· 
 θάτεραι δὲ γάιαι κόγχοι τε κἀμαθίτιδες, 
 ταὶ κακοδόκιμοι τε κἠύωνοι, τὰς ἀνδροφυκτίδας 
 πάντες ἄνθρωποι καλέονθ᾽, ἁμὲς δὲ λεύκας τοὶ
 θεοί.

ἐν δὲ Μούσαις γράφεται ( p. 238 L ) ἀντὶ τοῦ
 
 κόγχος, ἅπερ κογχοθηρᾶν παισίν ἐστ᾽
 ἰσωνία 
 κόγχος, ἃν τέλλιν καλέομες· ἐστὶ δ’ ἅδιστον
 κρέας. 
 τὴν τελλίναν δὲ λεγομένην ἴσως δηλοῖ, ἣν Ῥωμαῖοι
 μίτλον ὀνομάζουσι. μνημονεύων δ’ αὐτῆς Ἀριστοφάνης ὁ
 γραμματικὸς ἐν τῷ περὶ τῆς ἀχνυμένης σκυτάλης συγγράμματι
 ( p. 274 N ) ὁμοίας φησὶν εἶναι τὰς λεπάδας
 ταῖς καλουμέναις τελλίναις. Καλλίας δ’ ὁ Μιτυληναῖος ἐν τῷ
 περὶ τῆς παρ’ Ἀλκαίῳ λεπάδος παρὰ τῷ Ἀλκαίῳ φησὶν εἶναι
 ᾠδὴν ἧς ἡ ἀρχή ( fr. 51 B4 )· 
 πέτρας καὶ πολιᾶς θαλάσσας τέκνον, 
 ἧς ἐπὶ τέλει γεγράφθαι· 
 ἐκ δὲ παίδων χαύνοις φρένας ἁ θαλασσία λεπάς. 
 ὁ δ’ Ἀριστοφάνης γράφει ἀντὶ τοῦ λεπὰς χέλυς καί
 φησιν οὐκ εὖ Δικαίαρχον ἐκδεξάμενον λέγειν τὰς λεπάδας· τὰ
 παιδάρια δὲ ἡνίκ’ ἂν εἰς τὸ στόμα λάβωσιν, αὐλεῖν ἐν
 ταύταις καὶ παίζειν, καθάπερ καὶ παρ’ ἡμῖν τὰ σπερμολόγα τῶν παιδαρίων ταῖς
 καλουμέναις τελλίναις, ὡς καὶ Σώπατρός φησιν ὁ φλυακογράφος
 ἐν τῷ ἐπιγραφομένῳ δράματι Εὐβουλοθεομβρότῳ· 
 ἀλλ’ ἴσχε· τελλίνης γὰρ ἐξαίφνης μέ τις 
 ἀκοὰς μελῳδὸς ἦχος εἰς ἐμὰς ἔβη. 
 πάλιν δ’ ὁ Ἐπίχαρμος ἐν Πύρρᾳ καὶ Προμαθεῖ φησι
 ( p. 250 L )· 
 κἄν τις ἑλλήνων τὸν ἀναρίταν, θᾶσαι δὴ καὶ λεπὰς
 ὅσσα. 
 παρὰ Σώφρονι δὲ κόγχοι μελαινίδες λέγονται
 ( fr. 65 Bo )· ‘μελαινίδες γάρ τοι νισοῦντι
 ἐμὶν ἐκ τοῦ μικροῦ λιμένος.’ ἐν δὲ τῷ ἐπιγραφομένῳ Ὡλιεὺς
 τὸν ἀγροιώταν ( fr. 55 ) χηράμβας ὀνομάζει. καὶ
 Ἀρχίλοχος δὲ τῆς χηράμβης μέμνηται ( fr. 198
 B ), τοῦ δ’ ἀναρίτου Ἴβυκος ( fr. 22 ).
 καλεῖται δ’ ὁ ἀναρίτης καὶ ἀνάρτας. κοχλιῶδες δὲ ὂν τὸ
 ὄστρεον προσέχεται ταῖς πέτραις ὥσπερ αἱ λεπάδες. Ἡρώνδας
 δ’ ἐν Συνεργαζομέναις ( fr. 2 B )· 
 προσφὺς ὅκως τις χοιράδων ἀναρίτης. 
 Αἰσχύλος δ’ ἐν Πέρσαις τις ἀνηρει τοὺς ‘νήσους
 νηριτοτρόφους’ εἴρηκεν. Ὅμηρος δὲ τῶν τηθέων μέμνηται
 ( Il. 16.747 ).

Διοκλῆς δ’ ὁ Καρύστιος ἐν τοῖς Ὑγιεινοῖς κράτιστά φησιν
 εἶναι τῶν κογχυλίων πρὸς διαχώρησιν καὶ
 οὔρησιν μύας, ὄστρεα, κτένας, χήμας. Ἄρχιππος δ’ ἐν Ἰχθύσι
 ( I 683 K )· 
 λεπάσιν, ἐχίνοις, ἐσχάραις, βελόναις τε τοῖς κτεσίν
 τε· 
 ῥωμαλεώτερα δὲ τῶν κογχυλίων φησὶν εἶναι ὁ Διοκλῆς
 κόγχας, πορφύρας, κήρυκας. περὶ δὲ τῶν κηρύκων ὁ Ἄρχιππος
 τάδε λέγει ( ibid )· 
 κῆρυξ θαλάσσης τρόφιμος, υἱὸς πορφύρας. 
 Σπεύσιππος δ’ ἐν βʹ Ὁμοίων παραπλήσια
 εἶναι κήρυκας, πορφύρας, στραβήλους, κόγχους. τῶν στραβήλων
 μνημονεύει καὶ Σοφοκλῆς ἐν Καμικοῖς οὕτως ( fr.
 302 )· 
 ἁλίας στραβήλου τῆσδε, τέκνον, εἴ τινα 
 δυναίμεθ’ εὑρεῖν ... 
 ἔτι ὁ Σπεύσιππος ἑξῆς πάλιν ἰδίᾳ καταριθμεῖται
 κόγχους, κτένας, μῦς, πίννας, σωλῆνας, καὶ ἐν ἄλλῳ μέρει
 ὄστρεα, λεπάδας. Ἀραρὼς δὲ Καμπυλίωνί φησιν ( II 217
 K )· 
 τὰ κομψὰ μὲν δὴ ταῦτα νωγαλεύματα, 
 κόγχαι τε καὶ σωλῆνες αἵ τε καμπύλαι 
 καρῖδες ἐξήλλοντο δελφίνων δίκην. 
 Σώφρων δ’ ἐν Μίμοις ( fr. 38 Bo )·
 ‘τίνες δέ ἐντί ποκα, φίλα, τοιδέ τοι μακραὶ κόγχαι; Β.
 σωλῆνές θην τοῦτοί γα, γλυκύκρεον κογχύλιον, χηρᾶν γυναικῶν
 λίχνευμα.’ τῶν δὲ πιννῶν μνημονεύει Κρατῖνος ἐν Ἀρχιλόχοις
 ( I 14 K )· 
 ἣ μὲν δὴ πίννῃσι καὶ ὀστρείοισιν ὁμοίη. 
 
 Φιλύλλιος δ’ ἢ Εὔνικος ἢ Ἀριστοφάνης ἐν Πόλεσι
 ( I 785 K )· 
 πουλυπόδειον σηπιδάριον, κάραβον, ἀστακόν, 
 ὄστρειον, 
 χήμας, λεπάδας, σωλῆνας, μῦς, πίννας, κτένας 
 ἐκ Μιτυλήνης· 
 αἴρετ’ ἀνθρακίδας, τρίγλη, σαργός, κεστρεύς, 
 πέρκη, κορακῖνοι. 
 Ἀγίας δὲ καὶ Δερκύλος ἐν Ἀργολικοῖς ( FHG
 386. 292 ) τοὺς στραβήλους ἀστραβήλους ὀνομάζουσι,
 μνημονεύοντες αὐτῶν ὡς ἐπιτηδείων ὄντων εἰς τὸ
 σαλπίζειν.

τὰς δὲ κόγχας ἔστιν εὑρεῖν λεγομένας καὶ θηλυκῶς καὶ
 ἀρσενικῶς. Ἀριστοφάνης Βαβυλωνίοις ( I 409 K )·
 
 ἀνέχασκον εἷς ἕκαστος ἐμφερέστατα 
 ὀπτωμέναις κόγχαισιν ἐπὶ τῶν ἀνθράκων. 
 Τηλεκλείδης δ’ ἐν Ἡσιόδοις ( I 214 K )
 κόγχη φησὶ διελεῖν. καὶ Σώφρων γυναικείοις ( fr. 33
 Bo )· ‘αἵ γα μὰν κόγχαι, ὥσπερ αἴ κ’ ἐξ ἑνὸς
 κελεύματος, κεχάναντι ἁμῖν πᾶσαι, τὸ δὲ κρῆς ἑκάστας
 ἐξέχει.’ ἀρσενικῶς δ’ Αἰσχύλος ἐν Ποντίῳ Γλαύκῳ ( fr.
 32 N )· 
 κόγχοι μύες κὤστρεια. 
 Ἀριστώνυμος Θησεῖ ( I 668 K )· 
 κόγχος ἦν βάπτων ἄλλων ὁμοίως. 
 παραπλησίως δ’ εἴρηκε καὶ Φρύνιχος Σατύροις
 ( I 383 K ). 
 Ἱκέσιος δὲ ὁ Ἐρασιστράτειος τῶν χημῶν φησι τὰς μὲν τραχείας
 λέγεσθαι, τὰς δὲ λείασ βασιλικάς. καὶ τὰς μὲν
 τραχείας καὶ κακοχύλους εἶναι, ὀλιγοτρόφους, εὐεκκρίτους, χρῆσθαι δὲ αὐταῖς καὶ
 δελέασι τοὺς πορφυρευομένους· τῶν δὲ λείων κατὰ τὰ μεγέθη
 καὶ τὰς διαφορὰς εἶναι κρατίστας. Ἡγήσανδρος δ’ ἐν
 ὑπομνήμασι ( FGH IV 420 ) τὰς τραχείας φησὶ
 κόγχας ὑπὸ μὲν Μακεδόνων κωρύκους καλεῖσθαι, ὑπὸ δὲ
 Ἀθηναίων κριούς.

τὰς δὲ λεπάδας ὁ Ἱκέσιος τῶν προειρημένων εὐεκκρίτους
 μᾶλλον εἶναι, τὰ δ’ ὄστρεα ἀτροφώτερά τε τούτων καὶ πλήσμια
 εὐεκκριτώτερά τε τούτων. ‘οἱ δὲ κτένες τροφιμώτεροι μέν
 εἰσι, κακοχυλότεροι δὲ καὶ δυσεκκριτώτεροι. τῶν δὲ μυῶν οἱ
 μὲν Ἐφέσιοι καὶ οἱ τούτοις ὅμοιοι τῇ εὐχυλίᾳ τῶν μὲν κτενῶν
 βελτίονες, τῶν δὲ χημῶν λειπόμενοι· οὐρητικώτεροι δὲ μᾶλλον
 ἢ ἐπὶ τὴν κοιλίαν φερόμενοι. εἰσὶ δ’ αὐτῶν ἔνιοι καὶ
 σκιλλώδεις κακόχυλοί τε καὶ πρὸς τὴν γεῦσιν ἀπειθεῖς. οἱ δ᾽
 ἐλάσσονες τούτων καὶ δασεῖς ἔξωθεν οὐρητικώτεροι μέν εἰσι
 καὶ εὐχυλότεροι τῶν σκιλλωδῶν, ἀτροφώτεροι δέ, διά τε τὸ
 μέγεθος καὶ τῷ γένει ὄντες τοιοῦτοι. οἱ δὲ τῶν κηρύκων
 τράχηλοι εὐστόμαχοί τέ εἰσι καὶ ἀτροφώτεροι μυῶν τε καὶ
 χημῶν καὶ κτενῶν· τοῖς δ’ ἀσθενῆ τὸν στόμαχον ἔχουσι καὶ μὴ
 ῥᾳδίως ἀποδιωθοῦσι τὴν τροφὴν εἰς τὸ κύτος τῆς κοιλίας
 χρήσιμοι, δύσφθαρτοί τε ὄντες. τὰ γὰρ ὁμολογουμένως εὔπεπτα
 κατὰ τοὐναντίον ἀλλότρια τῆς διαθέσεως ταύτης ἐστίν,
 εὐχερῶς διαφθειρόμενα διὰ τὸ ἁπαλὰ καὶ εὐδιάλυτα εἶναι.
 ὅθεν αἱ μήκωνες αὐτῶν πρὸς μὲν τὰς τῶν στομάχων εὐτονίας
 οὐκ εὐθετοῦσι, πρὸς δὲ τὴν τῆς κοιλίας ἀσθένειαν χρήσιμοι.
 τροφιμώτεραι δὲ τούτων εἰσὶ καὶ
 ἀπολαυστικώτεραι αἱ τῆς πορφύρας μήκωνες, πλὴν
 σκιλλωδέστεραι ὑπάρχουσι· καὶ γὰρ ὅλον τὸ κογχύλιον
 τοιοῦτόν ἐστιν. ἴδιον δὲ καὶ ταύταις καὶ τοῖς σωλῆσι
 παρέπεται τὸ ἑψομέναις παχὺν ποιεῖν τὸν ζωμόν. ἑψόμενοι δὲ
 τὸ καθ’ ἑαυτοὺς καὶ οἱ τράχηλοι τῶν πορφυρῶν εὐθετοῦσι πρὸς
 τὰς τῶν στομάχων διαθέσεις.’ μνημονεύει δ’ αὐτῶν
 Ποσείδιππος ἐν Λοκρίσιν ( IV 517 M ) οὕτως·
 
 ὥρα περαίνειν· ἐγχέλεια, καράβους, 
 κόγχας, ἐχίνους προσφάτους, μηκώνια, 
 πίνας, τραχήλους, μύας.

αἱ βάλανοι δ’ εἰ μείζονες, εὐέκκριτοι καὶ εὔστομοι. τὰ δ᾽
 ὠτάρια — γίνεται δὲ ταῦτα κἀν τῇ κατὰ τὴν Ἀλεξάνδρειαν
 λεγομένῃ Φάρῳ νήσῳ — τροφιμώτερα τῶν προειρημένων ἁπάντων,
 οὐκ εὐέκκριτα δέ. Ἀντίγονος δ’ ὁ Καρύστιος ἐν τῷ περὶ
 λέξεως ( p. 174 Wil ) τὸ ὄστρεον τοῦτο ὑπὸ
 Αἰολέων καλεῖσθαι οὖς Ἀφροδίτης. αἱ δὲ φωλάδες
 πολυτροφώτεραι, βρομώδεις δέ. τὰ δὲ τήθη παραπλήσια τοῖς
 προειρημένοις καὶ πολυτροφώτερα. γίνεται δέ τινα καὶ ἄγρια
 λεγόμενα ὄστρεα· πολύτροφα δ’ ἐστὶ καὶ βρομώδη προσέτι τε
 εὐτελῆ κατὰ τὴν γεῦσιν. Ἀριστοτέλης δ’ ἐν τῷ περὶ ζῴων
 ( p. 229 R ) ‘ὄστρεα, φησίν, πίνη, ὄστρεον,
 μῦς, κτείς, σωλήν, κόγχη, λεπάς, τῆθος, βάλανος. πορευτικὰ
 δὲ κῆρυξ, πορφύρα, ἡδυπορφύρα, ἐχῖνος, στράβηλος. ἐστὶ δ’ ὁ
 μὲν κτεὶς τραχυόστρακος, ῥαβδωτός, τὸ δὲ τῆθος ἀράβδωτον,
 λειόστρακον, ἡ δὲ πίνη λεπτόστομον, τὸ
 δὲ ὄστρεον παχύστομον, δίθυρον δὲ καὶ λειόστρακον, λεπὰς δὲ
 μονόθυρον καὶ λειόστρακον, συμφυὲς δὲ μῦς, μονοφυὲς δὲ καὶ
 λειόστρακον σωλὴν καὶ βάλανος, κοινὸν δ’ ἐξ ἀμφοῖν κόγχη.’
 τὸ δ’ ἐντὸς τῆς πίνης Ἐπαίνετος ἐν Ὀψαρτυτικῷ καλεῖσθαί
 φησι μήκωνα. ἐν δὲ πέμπτῳ ζῴων μορίων ὁ Ἀριστοτέλης
 ( h. a. V p. 544a 15 ) ‘γίνονται, φησίν, αἱ
 μὲν πορφύραι περὶ τὸ ἔαρ, οἱ δὲ κήρυκες λήγοντος τοῦ
 χειμῶνος. ὅλως δέ, φησί, τὰ ὀστρακόδερμα ἐν τῷ ἔαρι
 φαίνεται ἔχοντα τὰ καλούμενα ᾠά, κἀν τῷ μετοπώρῳ δὲ πλὴν
 τῶν ἐχίνων τῶν ἐδωδίμων. οὗτοι δὲ μάλιστα μὲν ἐν ταύταις
 ταῖς ὥραις αἰεί τε ἰσχύουσι καὶ τὸ πλέον ἐν ταῖς
 πανσελήνοις καὶ ταῖς ἀλεειναῖς ἡμέραις πλὴν τῶν ἐν τῷ
 Εὐρίπῳ τῶν Πυρραίων· ἐκεῖνοι δ’ ἀμείνονες τοῦ χειμῶνος καί
 εἰσι μικροί, πλήρεις δὲ ᾠῶν. κύοντες δὲ φαίνονται καὶ οἱ
 κοχλίαι πάντες ὁμοίως τὴν αὐτὴν ὥραν.’

προελθὼν δὲ πάλιν φησὶν ὁ φιλόσοφος ( p. 546b
 18 )· ‘αἱ μὲν οὖν πορφύραι τοῦ ἔαρος
 συναθροιζόμεναι εἰς τὸ αὐτὸ ποιοῦσι τὴν καλουμένην
 μελίκηραν· τοῦτο δ’ ἐστὶν οἷον κηρίον , ἀλλ’ οὐχ
 οὕτως γλαφυρόν, ὥσπερ ἂν εἰ ἐκ λεπύρων ἐρεβίνθων λευκῶν
 πολλὰ συμπαγείη. ἔχει δὲ ἀνεῳγμένον οὐδὲν τούτων, οὐδὲ
 γίνονται ἐκ τούτων αἱ πορφύραι, ἀλλὰ φύονται αὗται καὶ τὰ
 ἄλλα ὀστρακόδερμα ἐξ ἰλύος καὶ σήψεως. τοῦτο δὲ συμβαίνει
 ὥσπερ ἀποκάθαρμα καὶ ταύταις καὶ τοῖς κήρυξι· κηριάζουσι
 γὰρ καὶ οὗτοι. ἀφιᾶσι δ’ ἀρχόμεναι 
 κηριάζειν γλισχρότητα μυξώδη, ἐξ ὧν τὰ λεπυρώδη συνίσταται.
 ταῦτα μὲν οὖν ἅπαντα διαχεῖται, ἀφιᾶσι δ’ ἰχῶρα εἰς τὴν
 γῆν· καὶ ἐν τούτῳ τῷ τόπῳ γίνεται ἐν τῇ γῇ συστάντα
 πορφύρια μικρά, ἃ ἔχουσαι ἁλίσκονται αἱ πορφύραι. ἐὰν δὲ
 πρὶν ἐκτεκεῖν ἁλῶσιν, ἐνίοτε ἐν ταῖς φορμίσιν, εἰς δὲ ταὐτὸ
 συνιοῦσαι ἐκτίκτουσι, καὶ γίνεται οἱονεὶ βότρυς. ἐστὶ δὲ
 τῶν πορφυρῶν γένη πλείονα· καὶ ἔνιαι μὲν μεγάλαι, οἷον αἱ
 περὶ τὸ Σίγειον καὶ τὸ Λεκτόν, αἳ δὲ μικραί, οἷον ἐν τῷ
 Εὐρίπῳ καὶ περὶ Καρίαν. καὶ αἱ μὲν ἐν τοῖς κόλποις μεγάλαι
 καὶ τραχεῖαι, καὶ τὸ ἄνθος αἱ μὲν πλεῖσται μέλαν ἔχουσιν,
 ἔνιαι δ’ ἐρυθρὸν μικρόν. γίνονται δ’ ἔνιαι τῶν μεγάλων καὶ
 μναῖαι. αἱ δ’ ἐν τοῖς αἰγιαλοῖς καὶ περὶ τὰς ἀκτὰς τὸ μὲν
 μέγεθός εἰσι μικραί, τὸ δὲ ἄνθος ἐρυθρὸν ἔχουσιν. ἔτι δ’ ἐν
 μὲν τοῖς προσβόρροις μέλαιναι, ἐν δὲ τοῖς νοτίοις ἐρυθραὶ
 ὡς ἐπὶ τὸ πλεῖστον.’

Ἀπολλόδωρος δ’ ὁ Ἀθηναῖος ἐν τοῖς περὶ Σώφρονος προθεὶς τὰ
 ‘λιχνοτέρα τᾶν προφυρᾶν’ ( fr. 60 Bo ) φησὶν ὅτι
 παροιμία ἐστὶν καὶ λέγει, ὡς μέν τινες, ἀπὸ τοῦ βάμματος·
 οὗ γὰρ ἂν προσψαύσῃ ἕλκει ἐφ’ ἑαυτὸ καὶ τοῖς
 προσπαρατεθειμένοις ἐμποιεῖ χρώματος αὐγήν· ἄλλοι δ’ ἀπὸ
 τοῦ ζῴου. ‘ἁλίσκονται δέ, φησὶν ὁ Ἀριστοτέλης ( h. a.
 V p. 547a 13 ), τοῦ ἔαρος, ὑπὸ κύνα δ’ οὐχ
 ἁλίσκονται· οὐ γὰρ νέμονται, ἀλλὰ κρύπτουσιν ἑαυτὰς καὶ
 φωλεύουσι. τὸ δὲ ἄνθος ἔχουσιν ἀνὰ μέσον τῆς μήκωνος καὶ
 τοῦ τραχήλου. ἔχει δὲ ( ib. p. 547b 3 ) καὶ αὐτὴ καὶ ὁ κῆρυξ τὰ ἐπικαλύμματα
 κατὰ τὰ αὐτὰ καὶ τὰ ἄλλα τὰ στρομβώδη ἐκ γενετῆς πάντα.
 νέμονται δ’ ἐξείροντα τὴν καλουμένην γλῶτταν ὑπὸ τὸ
 κάλυμμα. τὸ δὲ μέγεθος τῆς γλώσσης ἔχει ἡ πορφύρα μεῖζον
 δακτύλου, ᾧ νέμεται καὶ διατρυπᾷ καὶ τὰ κογχύλια καὶ τὸ
 ἑαυτῆς ὄστρακον. μακρόβια δ’ ἐστὶν καὶ ἡ πορφύρα καὶ ὁ
 κῆρυξ καὶ ζῇ περὶ ἔτη ἕξ. φανερὰ δὲ ἡ αὔξησις ἐκ τῆς ἐν τῷ
 ὀστράκῳ ἕλικος. αἱ δὲ κόγχαι καὶ χῆμαι καὶ σωλῆνες καὶ
 κτένες ἐν τοῖς ἀμμώδεσι λαμβάνουσι τὴν σύστασιν.

αἱ δὲ πῖναι ὀρθαὶ φύονται ἐκ τοῦ βυθοῦ ἔχουσί τε ἐν αὑταῖς
 τὸν πινοφύλακα αἳ μὲν καρίδιον, αἳ δὲ καρκίνιον· οὗ
 στερόμεναι θᾶττον διαφθείρονται.’ τοῦτο δὲ Πάμφιλος ὁ
 Ἀλεξανδρεὺς ἐν τοῖς περὶ ὀνομάτων συμπεφυκέναι φησὶν
 αὐταῖς. Χρύσιππος δ’ ὁ Σολεὺς ἐκ τοῦ εʹ περὶ τοῦ
 καλοῦ καὶ τῆς ἡδονῆς· ‘ἡ πίννη, φησίν, καὶ ὁ πιννοτήρης
 συνεργὰ ἀλλήλοις, κατ’ ἰδίαν οὐ δυνάμενα συμμένειν. ἡ μὲν
 οὖν πίννη ὄστρεόν ἐστιν, ὁ δὲ πιννοτήρης καρκίνος μικρός.
 καὶ ἡ πίννη διαστήσασα τὸ ὄστρακον ἡσυχάζει τηροῦσα τὰ
 ἐπεισιόντα ἰχθύδια, ὁ δὲ πιννοτήρης παρεστὼς ὅταν εἰσέλθῃ
 τι δάκνει αὐτὴν ὥσπερ σημαίνων, ἣ δὲ δηχθεῖσα συμμύει. καὶ
 οὕτως τὸ ἀποληφθὲν ἔνδον κατεσθίουσι κοινῇ.’ φασὶ δέ τινες
 καὶ συγγεννᾶσθαι αὐτὰ αὐτοῖς καὶ ὡς ἂν ἐξ ἑνὸς σπέρματος
 γίνεσθαι. πάλιν δὲ ὁ Ἀριστοτέλης φησί ( ibid. b
 18 )· ‘πάντα δὲ τὰ ὀστρακώδη γίνεται καὶ ἐν τῇ
 ἰλύι, ἐν μὲν τῇ βορβορώδει τὰ ὄστρεα, ἐν δὲ τῇ ἀμμώδει
 κόγχαι καὶ τὰ ῥηθέντα, περὶ δὲ τὰς σήραγγας τῶν πετρῶν
 τήθεα καὶ βάλανοι καὶ τὰ ἐπιπολάζοντα,
 οἷον λεπάδες καὶ νηρῖται.’ —

‘τὸν αὐτὸν δὲ τρόπον ( ib. p. 548a 22 ) γίνεται
 τοῖς ὀστρακοδέρμοις καὶ τὰ μὴ ἔχοντα ὄστρακα, καθάπερ αἵ τε
 κνίδαι καὶ οἱ σπόγγοι ἐν ταῖς σήραγξι τῶν πετρῶν. ἐστὶ δὲ
 τῶν κνιδῶν δύο γένη· αἱ μὲν γὰρ ἐν τοῖς κοίλοις οὐκ
 ἀπολύονται τῶν πετρῶν, αἱ δ’ ἐν τοῖς λείοις καὶ
 πλαταμώδεσιν ἀπολυόμεναι μεταχωροῦσι.’ τὰς δὲ κνίδας ὁ
 Εὔπολις ἐν Αὐτολύκῳ ( I 272 K ) ἀκαλήφας
 ὀνομάζει ἔτι τε Ἀριστοφάνης ἐν Φοινίσσαις οὕτως ( ib.
 p. 534 )· 
 ἔχε τὸν πρῶτον πάντων 
 ἴφυα φῦναι 
 εἶθ’ ἑξῆς τὰς κραναὰς ἀκαλήφας. 
 καὶ ἐν Σφηξί ( 884 ). Φερεκράτης δ’ ἐν
 Αὐτομόλοις ( I 152 K )· 
 κἂν ἀκαλήφαις τὸν ἴσον χρόνον ἐστεφανῶσθαι. 
 Δίφιλος δ’ ὁ Σίφνιος ἰατρὸς ‘ἡ δὲ ἀκαλήφη, φησίν,
 ἐστὶν εὐκοίλιος, οὐρητική, εὐστόμαχος· κνησμὸν δὲ ποιεῖ
 τοῖς συνάγουσιν, ἐπειδὰν μὴ προαλείψωνται.’ ὄντως γὰρ ἀνιᾷ
 τοὺς θηρεύοντας αὐτήν· ὑφ’ ὧν κατὰ παραφθορὰν νῦν ἀκαλήφη
 ὀνομάζεται· τάχα δὲ ἴσως διὰ ταύτην καὶ ἡ βοτάνη. κατ᾽
 εὐφημισμὸν γὰρ τῆς ἀντιφράσεως ὠνόμασται· οὐ γὰρ πραεῖά
 ἐστιν καὶ ἀκαλὴ τῇ ἁφῇ, τραχεῖα δὲ καὶ ἀηδής. τῆς μέντοι
 θαλασσίας ἀκαλήφης μνημονεύει καὶ Φιλιππίδης ἐν Ἀμφιαράῳ
 οὕτως ( IV 468 M )· 
 ὄστρε᾽, ἀκαλήφας, λεπάδας .. παρέθηκέ μοι. 
 τὸ δ’ ἐν Λυσιστράτῃ Ἀριστοφάνους πέπαικται
 ( 549 )· 
 
 ἀλλ’ ὦ τηθῶν ἀνδρειοτάτη καὶ μητριδίων ἀκαληφῶν. 
 ἐπεὶ τήθεα τὰ ὄστρεα. μέμικται γὰρ κωμῳδικῶς πρὸς
 τὴν τήθην καὶ μητέρα.

καὶ περὶ τῶν ἄλλων ὀστρέων ὁ Δίφιλος τάδε φησί· ‘χημῶν δὲ
 τῶν τραχειῶν αἱ μικραὶ καὶ λεπτὴν ἔχουσαι τὴν σάρκα ὄστρεα
 λέγονται καὶ εὐστόμαχοί εἰσι καὶ εὐέκκριτοι· αἱ δὲ λεῖαι,
 βασιλικαὶ δὲ πρός τινων καλούμεναι πελώριαί τε λεγόμεναι,
 τρόφιμοι, δυσέκκριτοι, εὔχυλοι, εὐστόμαχοι, καὶ μάλιστα αἱ
 μείζους. τελλῖναι γίνονται μὲν ἐν Κανώβῳ πολλαὶ καὶ ὑπὸ τὴν
 τοῦ Νείλου ἀνάβασιν πληθύουσιν. ὧν λεπτότεραι μέν εἰσιν αἱ
 βασιλικαὶ διαχωρητικαί τε καὶ κοῦφαι, ἔτι δὲ καὶ τρόφιμοι,
 αἱ δὲ ποτάμιαι γλυκύτεραι. οἱ δὲ μύες μέσως εἰσὶ τρόφιμοι,
 διαχωρητικοί, οὐρητικοί· κράτιστοι δὲ οἱ Ἐφέσιοι καὶ τούτων
 οἱ φθινοπωρινοί. αἱ δὲ μυίσκαι τῶν μυῶν οὖσαι μικρότεραι
 γλυκεῖαί τε καὶ εὔχυλοί εἰσι προσέτι τε καὶ τρόφιμοι. οἱ δὲ
 σωλῆνες μὲν πρός τινων καλούμενοι, πρός τινων δὲ αὐλοὶ καὶ
 δόνακες καὶ ὄνυχες, πολύχυλοι καὶ κακόχυλοι, κολλώδεις. καὶ
 οἱ μὲν ἄρρενες αὐτῶν ῥαβδωτοί εἰσι καὶ οὐ μονοχρώματοι·
 εἰσὶ δὲ τοῖς λιθιῶσι καὶ ἄλλοις δυσουροῦσιν εὔθετοι. οἱ δὲ
 θήλεις μονοχρώματοί τέ εἰσι καὶ γλυκύτεροι. λαμβάνονται δὲ
 ἑφθοὶ καὶ τηγανιστοί· κρείττονες δ’ εἰσὶν οἱ μέχρι τοῦ
 χανεῖν ἐπ’ ἀνθράκων ὀπτώμενοι.’ — ‘σωληνισταὶ δ’ ἐκαλοῦντο
 οἱ συνάγοντες τὰ ὄστρεα ταῦτα, ὡς ἱστορεῖ Φαινίας ὁ Ἐρέσιος
 ἐν τῷ ἐπιγραφομένῳ Τυράννων
 ἀναίρεσις ἐκ τιμωρίας γράφων οὕτως· ‘Φιλόξενος ὁ καλούμενος
 σωληνιστὴς ἐκ δημαγωγοῦ τύραννος ἀνεφάνη, ζῶν τὸ μὲν ἐξ
 ἀρχῆς ἁλιευόμενος καὶ σωληνοθήρας ὤν· ἀφορμῆς δὲ λαβόμενος
 καὶ ἐμπορευσάμενος βίον ἐκτήσατο.’ — ‘τῶν δὲ κτενῶν
 ἁπαλώτεροι μέν εἰσιν οἱ λευκοί· ἄβρομοι γὰρ καὶ εὐκοίλιοι.
 τῶν δὲ μελάνων καὶ πυρρῶν οἱ μείζονες καὶ εὔσαρκοι
 εὔστομοι. κοινῶς δὲ πάντες εὐστόμαχοι, εὔπεπτοι, εὐκοίλιοι
 λαμβανόμενοι μετὰ κυμίνου καὶ πεπέρεως.’ — μνημονεύει δ᾽
 αὐτῶν καὶ Ἄρχιππος ἐν Ἰχθύσι ( I 683 K )· 
 λεπάσιν, ἐχίνοις, ἐσχάραις, βελόναις τε τοῖς κτεσίν
 τε. 
 — ‘αἱ δὲ βάλανοι καλούμεναι ἀπὸ τῆς πρὸς τὰς
 δρυίνας ὁμοιότητος διαφέρουσι παρὰ τοὺς τόπους. αἱ μὲν γὰρ
 Αἰγύπτιαι γλυκεῖαι, ἁπαλαί, εὔστομοι, θρεπτικαί, πολύχυλοι,
 οὐρητικαί, εὐκοίλιοι, αἱ δὲ ἄλλαι ἁλυκώτεραι. τὰ δὲ ὠτία
 δύσπεπτα, τρόφιμα δὲ μᾶλλον τηγανιζόμενα. αἱ δὲ φωλάδες
 εὔστομοι, βρομώδεις δὲ καὶ κακόχυλοι.

ἐχῖνοι δὲ ἁπαλοὶ μέν, εὔχυλοι, βρομώδεις, πλήσμιοι,
 εὔφθαρτοι, μετὰ δὲ ὀξυμέλιτος λαμβανόμενοι καὶ σελίνου καὶ
 ἡδυόσμου εὐστόμαχοι, γλυκεῖς τε καὶ εὔχυλοι. προσηνέστεροι
 δ’ αὐτῶν οἱ ἐρυθροὶ καὶ οἱ μήλινοι καὶ οἱ παχύτεροι καὶ οἱ
 ἐν τῷ ξύεσθαι τὴν σάρκα γαλακτῶδες ἀνιέντες. οἱ δὲ περὶ τὴν
 Κεφαλληνίαν γινόμενοι καὶ περὶ τὴν Ἰκαρίαν καὶ τὸν Ἀδρίαν
 ... τινὲς αὐτῶν καὶ ὑπόπικροί εἰσιν· οἱ
 δ’ ἐπὶ τοῦ σκοπέλου τῆς Σικελίας κοιλίας λυτικοί.’
 Ἀριστοτέλης δέ φησι ( h. a. IV p. 530a 34 ) τῶν
 ἐχίνων πλείω γένη εἶναι· ἓν μὲν τὸ ἐσθιόμενον, ἐν ᾧ τὰ
 καλούμενά ἐστιν ᾠά, ἄλλα δὲ δύο τό τε τῶν σπατάγγων καὶ τὸ
 τῶν καλουμένων βρυσῶν. μνημονεύει τῶν σπατάγγων καὶ Σώφρων
 ( fr. 69 Bo ) καὶ Ἀριστοφάνης ἐν Ὁλκάσιν
 οὕτως ( I 497 K )· 
 δαρδάπτοντα, μιστύλλοντα, διαλείχοντά μου 
 τὸν κάτω σπατάγγην. 
 καὶ Ἐπίχαρμος δὲ ἐν Ἥβας γάμῳ περὶ τῶν ἐχίνων φησί
 ( p. 231 L )· 
 καρκίνοι θ’ ἵκοντ’ ἐχῖνοί θ᾽, οἳ καθ’ ἁλμυρὰν ἅλα 
 νεῖν μὲν οὐκ ἴσαντι, πεζᾷ δ’ ἐμπορεύονται μόνοι. 
 Δημήτριος δ’ ὁ Σκήψιος ἐν ἕκτῳ καὶ εἰκοστῷ τοῦ
 Τρωικοῦ διακόσμου ( fr. 15 Gaede ) Λάκωνά φησί
 τινα κληθέντα ἐπὶ θοῖναν παρατεθέντων ἐπὶ τὴν τράπεζαν
 θαλαττίων ἐχίνων ἐπιλαβέσθαι ἑνός, οὐκ εἰδότα τὴν χρῆσιν
 τοῦ ἐδέσματος, ἀλλ’ οὐδὲ προσέχοντα τοῖς συνδειπνοῦσι πῶς
 ἀναλίσκουσιν· ἐνθέντα δὲ εἰς τὸ στόμα σὺν τῷ κελύφει
 βρύκειν τοῖς ὀδοῦσι τὸν ἐχῖνον. δυσχρηστούμενον οὖν τῇ
 βρώσει καὶ οὐ συνιέντα τὴν ἀντιτυπίαν τῆς τραχύτητος
 εἰπεῖν· ‘ὦ φάγημα μιαρόν, οὔτε μὴ νῦν σε ἀφέω μαλθακισθεὶς
 οὔτ’ αὖτις ἔτι κα λάβοιμι.’ ὅτι δὲ οἱ ἐχῖνοι,
 λέγω δὲ καὶ τοὺς χερσαίους καὶ τοὺς θαλαττίους, καὶ ἑαυτῶν
 εἰσι φυλακτικοὶ πρὸς τοὺς θηρῶντας, προβαλλόμενοι τὰς ἀκάνθας ὥσπερ τι χαράκωμα, Ἴων ὁ Χῖος
 μαρτυρεῖ ἐν Φοίνικι ἢ Καινεῖ λέγων οὕτως ( p. 573
 N )· 
 ἀλλ’ ἔν τε χέρσῳ τὰς λέοντος ᾔνεσα 
 ἢ τὰς ἐχίνου μᾶλλον οἰζυρὰς τέχνας· 
 ὃς εὖτ’ ἂν ἄλλων κρεισσόνων ὁρμὴν μάθῃ, 
 στρόβιλος ἀμφάκανθον εἱλίξας δέμας 
 κεῖται δακεῖν τε καὶ θιγεῖν ἀμήχανος.

‘τῶν δὲ λεπάδων, φησὶν ὁ Δίφιλος, τινὲς μέν εἰσι μικραί,
 τινὲς δὲ καὶ ὀστρέοις ἐοικυῖαι. εἰσὶ δὲ σκληραὶ καὶ
 ὀλιγόχυλοι καὶ οὐκ ἄγαν δριμεῖαι, εὔστομοι δὲ καὶ
 εὐκατέργαστοι, ἑφθαὶ δὲ ποσῶς εὔστομοι. αἱ δὲ πίνναι
 οὐρητικαί, τρόφιμοι, δύσπεπτοι, δυσανάδοτοι. ἐοίκασι δ᾽
 αὐταῖς καὶ οἱ κήρυκες· ὧν οἱ μὲν τράχηλοι εὐστόμαχοι,
 δυσκατέργαστοι δέ· διὸ τοῖς ἀσθενοῦσι τὸν στόμαχον οἰκεῖοι·
 δυσέκκριτοί τε καὶ μέσως τρόφιμοι. τούτων δὲ αἱ μήκωνες
 λεγόμεναι πρὸς τοῖς πυθμέσιν ἁπαλαί, εὔφθαρτοι. διὸ τοῖς
 τὴν γαστέρα ἀσθενοῦσιν οἰκεῖαι. αἱ δὲ πορφύραι μεταξὺ
 πίννης εἰσὶ καὶ τοῦ κήρυκος· ὧν οἱ μὲν τράχηλοι
 πολύχυλοι, εὔστομοι, τὸ δὲ λοιπὸν αὐτῶν ἁλυκὸν καὶ γλυκὺ
 καὶ εὐανάδοτον εἰς ἐπίκρασίν τ’ ἐπιτήδειον. τὰ δὲ ὄστρεα
 γεννᾶται μὲν καὶ ἐν ποταμοῖς καὶ ἐν λίμναις καὶ ἐν θαλάσσῃ.
 κράτιστα δὲ τὰ θαλάττια, ὅταν λίμνη ἢ ποταμὸς παρακέηται.
 γίνεται γὰρ εὔχυλα καὶ μείζονα καὶ γλυκύτερα. τὰ δὲ πρὸς
 ᾐόσι καὶ πέτραις ἰλύος καὶ γλυκέοσ ὕδατος ἀμιγῆ
 μικρά, σκληρά, δηκτικά. τὰ δὲ ἐαρινὰ
 ὄστρεα καὶ τὰ κατὰ τὴν τοῦ θέρους ἀρχὴν κρείσσονα, πλήρη,
 θαλασσίζοντα μετὰ γλυκύτητος, εὐστόμαχα, εὐέκκριτα. τὰ δὲ
 συνεψόμενα μαλάχῃ ἢ λαπάθῳ ἢ ἰχθύσιν ἢ καθ’ αὑτὰ τρόφιμα
 καὶ εὐκοίλια.’

Μνησίθεος δ’ ὁ Ἀθηναῖος ἐν τῷ περὶ ἐδεστῶν φησιν· ‘ὄστρεα
 καὶ κόγχαι καὶ μύες καὶ τὰ ὅμοια τὴν μὲν σάρκα
 δυσκατέργαστά ἐστι διὰ τὴν ὑγρότητα τὴν ἐν αὐτοῖς ἁλυκήν.
 διόπερ ὠμὰ μὲν ἐσθιόμενα κοιλίας ἐστὶν ὑπακτικὰ διὰ τὴν
 ἁλυκότητα, τὰ δὲ ἑψόμενα ἀφίησιν ἤτοι πᾶσαν ἢ τὴν πλείστην
 ἅλμην εἰς τὴν συνέψουσαν αὐτὴν ὑγρότητα. διόπερ αἱ μὲν
 ὑγρότητες, ἐν αἷς ἂν ἑψηθῇ τι τῶν ὀστρέων, ταρακτικαὶ καὶ
 ὑπακτικαὶ κοιλίας εἰσίν, αἱ δὲ σάρκες τῶν ἑψομένων ὀστρέων
 ψόφους ποιοῦσιν ἐστερημέναι τῶν ὑγρῶν. τὰ δὲ ὀπτὰ τῶν
 ὀστρέων, ἐάν τις αὐτὰ καλῶς ὀπτήσῃ, ἀλυποτάτην ἔχει
 διάθεσιν· πεπύρωται γάρ. διὸ οὐχ ὁμοίως τοῖς ὠμοῖς ἐστι
 δύσπεπτα καὶ τὰς ὑγρότητας ἐν αὑτοῖς ἔχει κατεξηραμμένας,
 δι’ ὧν ἔκλυτος ἡ κοιλία γίνεται. τροφήν τε δίδωσιν ὑγράν τε
 καὶ δύσπεπτον ἅπαν ὄστρεον καὶ πρὸς τὰς οὐρήσεις ἐστὶν οὐκ
 εὔοδα. ἀκαλήφη δὲ καὶ ἐχίνων ᾠὰ καὶ τὰ τοιαῦτα τροφὴν μὲν
 δίδωσιν ὑγρὰν καὶ μικράν, τῆς δὲ κοιλίας ἐστὶν λυτικὰ καὶ
 οὐρήσεως κινητικά.’

Νίκανδρος δ’ ὁ Κολοφώνιος ἐν Γεωργικοῖς τάδε τῶν ὀστρέων
 καταλέγει ( fr. 83 Schn )· 
 ἠὲ καὶ ὄστρεα τόσσα βυθοὺς ἅτε βόσκεται ἅλμης, 
 
 νηρῖται στρόμβοι τε πελωριάδες τε μύες τε, 
 γλίσχραι τ’ ἀλλὰ σύνες τε καὶ αὐτῆς φωλεὰ πίνης. 
 καὶ Ἀρχέστρατος δ’ ἐν Γαστρονομίᾳ φησί ( fr.
 50 R )· 
 τοὺς μῦς Αἶνος ἔχει μεγάλους, ὄστρεια δ’ Ἄβυδος, 
 τὰς ἄρκτους Πάριον, τοὺς δὲ κτένας ἡ Μιτυλήνη· 
 πλείστους δ’ Ἀμβρακία παρέχει καὶ ἄπλατα μετ᾽ 
 αὐτῶν .... 
 Μεσσήνῃ δὲ πελωριάδας στενοπορθμίδι κόγχας 
 κἀν Ἐφέσῳ λήψει τὰς λείας οὔ τι πονηράς. 
 τήθεα Καλχηδών, τοὺς κήρυκας δ’ ἐπιτρίψαι 
 ὁ Ζεύς, τούς τε θαλασσογενεῖς καὶ τοὺς ἀγοραίους, 
 πλὴν ἑνὸς ἀνθρώπου· κεῖνος δέ μοί ἐστιν ἑταῖρος 
 Λέσβον ἐριστάφυλον ναίων, Ἀγάθων δὲ καλεῖται. 
 καὶ Φιλύλλιος δὲ ἢ ὅστις ἐστὶν ὁ ποιήσας τὰς
 Πόλεις φησί ( I 785 K )· 
 χήμας, λεπάδας, σωλῆνας, μῦς, πίννας, κτένας ἐκ 
 Μηθύμνης. 
 ὄστρεια δὲ μόνως οὕτως ἔλεγον οἱ ἀρχαῖοι. Κρατῖνος
 Ἀρχιλόχοις ( I 14 K )· 
 πίννῃσι καὶ ὀστρείοισιν ὁμοίη. 
 καὶ Ἐπίχαρμος ἐν Ἥβας γάμῳ ( p. 230 v. 3
 L )· 
 ὄστρεια συμπεφυκότα. 
 ὄστρεον δὲ ὡς ὄρνεον Πλάτων ἐν Φαίδρῳ ( p.
 250c )· ‘ὀστρέου τρόπον, φησί, δεδεσμευμένοι,’ καὶ
 ἐν Τιμαίῳ ( p. 92b )· ‘τὸ
 τῶν ὀστρέων γένος συμπάντων,’ ἐν δὲ τῷ τῆς Πολιτείας δεκάτῳ
 ὄστρεια εἶπε ( p. 611d )· ‘προσπεφυκέναι ὄστρειά
 τε καὶ φυκία.’ αἱ δὲ πελωρίδες ὠνομάσθησαν παρὰ τὸ
 πελώριον. μεῖζον γάρ ἐστι χήμης καὶ παρηλλαγμένον.
 Ἀριστοτέλης δέ φησι καὶ ἐν ἄμμῳ αὐτὰς γίνεσθαι. τῶν δὲ
 χημῶν μνημονεύει Ἴων ὁ Χῖος ἐν Ἐπιδημίαις ( FHG II
 47 ). καὶ ἴσως οὕτως ὠνόμασται τὰ κογχύλια παρὰ τὸ
 κεχηνέναι.

περὶ δὲ τῶν κατὰ τὴν Ἰνδικὴν γινομένων ὀστρέων — οὐ γὰρ
 ἄκαιρον καὶ τούτων μνησθῆναι διὰ τὴν τῶν μαργαριτῶν χρῆσιν
 — Θεόφραστος μὲν ἐν τῷ περὶ λίθων γράφει οὕτως ( c.
 36 )· ‘τῶν θαυμαζομένων δὲ λίθων ἐστὶν καὶ ὁ
 μαργαρίτης καλούμενος, διαφανὴς μὲν τῇ φύσει· ποιοῦσι δ’ ἐξ
 αὐτοῦ τοὺς πολυτελεῖς ὅρμους. γίνεται δὲ ἐν ὀστρέῳ τινὶ
 παραπλησίῳ ταῖς πίνναις, πλὴν ἐλάττονι. μέγεθος δὲ ἡλίκον
 ἰχθύος ὀφθαλμὸς εὐμεγέθης.’ Ἀνδροσθένης δ’ ἐν τῷ τῆς
 Ἰνδικῆς Παράπλῳ ( fr. 1 M ) γράφει οὕτως· ‘τῶν
 δὲ στρόμβων καὶ χοιρίνων καὶ τῶν λοιπῶν κογχυλίων ποικίλαι
 αἱ ἰδέαι καὶ πολὺ διάφοροι τῶν παρ’ ἡμῖν· γίνονται δὲ
 πορφύραι τε καὶ ὀστρέων πολὺ πλῆθος τῶν λοιπῶν· ἓν δὲ ἴδιον
 ὃ καλοῦσιν ἐκεῖνοι βέρβερι, ἐξ οὗ ἡ μαργαρῖτις λίθος
 γίνεται. αὕτη δ’ ἐστὶ πολυτελὴς κατὰ τὴν Ἀσίαν καὶ πωλεῖται
 περὶ Πέρσας τε καὶ τοὺς ἄνω τόπους πρὸς χρυσίον. ἐστὶ δ᾽
 ἡ μὲν τοῦ ὀστρέου ὄψις παραπλησία τῷ
 κτενί, οὐ διέγλυπται δὲ ἀλλὰ λεῖον τὸ ὄστρακον ἔχει καὶ
 δασύ, οὐδὲ ὦτα ἔχει δύο ὥσπερ ὁ κτεὶς ἀλλὰ ἕν. ἡ δὲ λίθος
 γίνεται ἐν τῇ σαρκὶ τοῦ ὀστρέου, ὥσπερ ἐν τοῖς συείοις ἡ
 χάλαζα, καί ἐστιν ἣ μὲν χρυσοειδὴς σφόδρα, ὥστε μὴ ῥᾳδίως
 διαγνῶναι ὅταν παρατεθῇ παρὰ τὸ χρυσίον, ἣ δὲ ἀργυροειδής,
 ἣ δὲ τελέως λευκή, ὁμοία τοῖς ὀφθαλμοῖς τῶν ἰχθύων.’ Χάρης
 δ’ ὁ Μιτυληναῖος ἐν ἑβδόμῃ τῶν περὶ Ἀλέξανδρον ἱστοριῶν
 φησι ( fr. 12 M )· ‘θηρεύεται δὲ κατὰ τὴν
 Ἰνδικὴν θάλασσαν, ὡσαύτως δὲ καὶ κατὰ τὴν Ἀρμενίαν καὶ
 Περσικὴν καὶ Σουσιανὴν καὶ Βαβυλωνίαν, παρόμοιον ὀστρέῳ· τὸ
 δ’ ἐστὶν ἁδρὸν καὶ πρόμηκες, ἔχον ἐν αὑτῷ σάρκα καὶ μεγάλην
 καὶ λευκήν, εὐώδη σφόδρα. ἐξ ὧν ἐξαιροῦντες ὀστᾶ λευκὰ
 προσαγορεύουσι μὲν μαργαρίτας, κατασκευάζουσι δ’ ἐξ αὐτῶν
 ὁρμίσκους τε καὶ ψέλια περὶ τὰς χεῖρας καὶ τοὺς πόδας· περὶ
 ἃ σπουδάζουσιν Πέρσαι καὶ Μῆδοι καὶ πάντες Ἀσιανοὶ πολὺ
 μᾶλλον τῶν ἐκ χρυσίου γεγενημένων.’

Ἰσίδωρος δ’ ὁ Χαρακηνὸς ἐν τῷ τῆς Παρθίας Περιηγητικῷ κατὰ
 τὸ Περσικὸν πέλαγος νῆσόν φησιν εἶναί τινα, ἔνθα πλείστην
 μαργαρῖτιν εὑρίσκεσθαι. διόπερ σχεδίας καλαμίνας πέριξ
 εἶναι τῆς νήσου, ἐξ ὧν καθαλλομένους εἰς τὴν θάλασσαν ἐπ᾽
 ὀργυιὰς εἴκοσιν ἀναφέρειν διπλοῦς κόγχους. φασὶ δ’ ὅταν
 βρονταὶ συνεχεῖς ὦσι καὶ ὄμβρων ἐκχύσεις, τότε μᾶλλον τὴν
 πίνναν κύειν, καὶ πλείστην γίγνεσθαι μαργαρῖτιν καὶ
 εὐμεγέθη. τοῦ δὲ χειμῶνος εἰς τὰς ἐμβυθίους θαλάμας δύνειν
 εἰώθασιν αἱ πίνναι· θέρους δὲ τὰς μὲν
 νύκτας κεχήνασι διανηχόμεναι, ἡμέρας δὲ μύουσιν. ὅσαι δ’ ἂν
 πέτραις ἢ σπιλάσι προσφυῶσι, ῥιζοβολοῦσι κἀνταῦθα μένουσαι
 τὴν μαργαρῖτιν γεννῶσι. ζῳογονοῦνται δὲ καὶ τρέφονται διὰ
 τοῦ προσπεφυκότος τῇ σαρκὶ μέρους. τοῦτο δὲ συμπέφυκε τῷ
 τοῦ κόγχου στόματι χηλὰς ἔχον καὶ νομὴν εἰσφέρον. ὃ δή
 ἐστιν ἐοικὸς καρκίνῳ μικρῷ καλούμενον πινοφύλαξ. διήκει δ᾽
 ἐκ τούτου ἡ σὰρξ μέχρι μέσου τοῦ κόγχου οἱονεὶ ῥίζα, παρ᾽
 ἣν ἡ μαργαρῖτις γεννωμένη αὔξεται διὰ τοῦ στερεοῦ τῆς
 κόγχης καὶ τρέφεται ὅσον ἂν ᾖ προσπεφυκυῖα χρόνον. ἐπειδὰν
 δὲ παρὰ τὴν ἔκφυσιν ὑποδυομένη ἡ σὰρξ καὶ μαλακῶς
 ἐντέμνουσα χωρίσῃ τὴν μαργαρῖτιν ἀπὸ τοῦ κόγχου, ἀμπέχουσα
 μὲν οὐκέτι τρέφει, λειοτέραν δ’ αὐτὴν καὶ διαυγεστέραν
 ποιεῖ καὶ καθαρωτέραν. ἡ μὲν οὖν ἐμβύθιος πίννα
 διαυγεστάτην ποιεῖ καὶ καθαρωτάτην καὶ μεγάλην
 γεννᾷ μαργαρῖτιν, ἡ δὲ ἐπιπολάζουσα καὶ ἀνωφερὴς διὰ τὸ ὑπὸ
 τοῦ ἡλίου ἀκτινοβολεῖσθαι δύσχρους καὶ ἥσσων. κινδυνεύουσι
 δ’ οἱ θηρῶντες τοὺς μαργαρίτας, ὅταν εἰς κεχηνότα κόγχον
 κατ’ εὐθὺ ἐκτείνωσι τὴν χεῖρα· μύει γὰρ τότε, καὶ πολλάκις
 οἱ δάκτυλοι αὐτῶν ἀποπρίονται· ἔνιοι δὲ καὶ παραχρῆμα
 ἀποθνῄσκουσιν. ὅσοι δ’ ἂν ἐκ πλαγίου ὑποθέντες τὴν χεῖρα
 τύχωσι, ῥᾳδίως τοὺς κόγχους ἀπὸ τοῦ λίθου ἀποσπῶσιν.’
 μαράγδων δὲ μνημονεύει Μένανδρος ἐν Παιδίῳ ( IV 181
 M )· 
 
 μάραγδον εἶναι ταῦτ’ ἔδει καὶ σάρδια. 
 ἄνευ δὲ τοῦ σ λεκτέον·
 παρὰ γὰρ τὸ μαρμαίρειν ὠνόμασται τῷ διαυγὴς ὑπάρχειν.

μετὰ ταῦτα περιηνέχθησαν πίνακες ἔχοντες ΤΩΝ ΕΞ ΥΔΑΤΟΣ
 ΚΡΕΩΝ πολλά, πόδας καὶ κεφαλὰς καὶ ὠτία καὶ σιαγόνας, ἔτι
 δὲ καὶ χορδὰς καὶ κοιλίας καὶ γλώσσας, ὥσπερ ἔθος ἐστὶν ἐν
 τοῖς κατὰ τὴν Ἀλεξάνδρειαν λεγομένοις ἑφθοπωλίοις. ‘εἴρηται
 γάρ, Οὐλπιανέ, καὶ τὸ ἑφθοπώλιον παρὰ Ποσειδίππῳ ἐν Παιδίῳ
 ( IV 519 M ).’ καὶ πάλιν ζητούντων τοὺς
 ὀνομάσαντάς τι τούτων ὃ μέν τις ἔλεγε· ‘τῶν ἐδωδίμων
 κοιλιῶν μνημονεύει Ἀριστοφάνης ἐν Ἱππεῦσι
 ( 300 )· ‘φήσω σε ἀδεκατεύτους κοιλίας πωλεῖν.’
 καὶ ἑξῆς ( 160 )· 
 τί μ᾽, ὦγάθ᾽, οὐ πλύνειν ἐᾷς τὰς κοιλίας 
 πωλεῖν τε τοὺς ἀλλᾶντας, ἀλλὰ καταγελᾷς; 
 καὶ πάλιν ( 356 )· 
 ἐγὼ δέ γ᾽ ἤνυστρον βοὸς καὶ κοιλίαν
 ὑείαν 
 καταβροχθίσας κἆτ’ ἐκπιὼν τὸν ζωμὸν ἀναπόνιπτος 
 λαρυγγιῶ τοὺς ῥήτορας καὶ Νικίαν ταράξω. 
 καὶ πάλιν ( 1178 )· 
 ἡ δ’ Ὀβριμοπάτρα γ’ ἑφθὸν ἐκ ζωμοῦ κρέας 
 καὶ χόλικος ἠνύστρου τε καὶ γαστρὸς τόμον. 
 σιαγόνος δὲ Κρατῖνος Πλούτοις ( I 63
 K )· 
 περὶ σιαγόνος βοείας μαχόμενος. 
 καὶ Σοφοκλῆς Ἀμύκῳ ( fr. 109 N )·
 
 σιαγόνας τε δὴ μαλθακὰς τίθησι. 
 
 Πλάτων δ’ ἐν Τιμαίῳ γράφει ( p. 75d )·
 ‘καὶ τὰς σιαγόνας ἄκρας αὐτοῖς συνέδησεν ὑπὸ τὴν φύσιν τοῦ
 προσώπου.’ καὶ Ξενοφῶν ἐν τῷ περὶ ἱππικῆς ( 1,
 8 )· ‘σιαγόνα μικρὰν συνεσταλμένην.’ οἱ δὲ διὰ τοῦ
 ῡ στοιχείου ἐκφέροντες κατ’ ἀναλογίαν λέγουσιν ἀπὸ τοῦ ὑός.
 χορδῶν τε μέμνηται Ἐπίχαρμος, ἃς ὀρύας ὀνομάζει, ἐπιγράψας
 τι καὶ τῶν δραμάτων Ὀρύαν ( p. 248 L ).
 Ἀριστοφάνης ἐν Νεφέλαις ( 455 )· 
 ἔκ μου χορδὴν 
 τοῖς φροντισταῖς παραθέντων. 
 Κρατῖνος ἐν Πυτίνῃ ( I 72 K )· 
 ὡς λεπτός, ἦ δ’ ὅς, ἔσθ’ ὁ τῆς χορδῆς τόμος. 
 καὶ Εὔπολις ἐν Αἰξίν ( ib. 264 ).
 Ἄλεξις δ’ ἐν Λευκαδίᾳ ἢ Δραπέταις ( II 344 K )·
 
 χορδαρίου τόμος ἧκεν καὶ περικομμάτιον. 
 Ἀντιφάνης ἐν Γάμοις ( ib. 43 )· 
 ἐκτεμὼν χορδῆς μεσαῖον.

ποδῶν δὲ καὶ ὠτίων, ἔτι δὲ ῥύγχους Ἄλεξις ἐν Κρατείᾳ ἢ
 Φαρμακοπώλῃ· τὸ δὲ μαρτύριον ὀλίγον ὕστερον ἐκθήσομαι
 ( p. 107b ), πολλὰ ἔχον τῶν ζητουμένων
 ὀνομάτων. Θεόφιλος Παγκρατιαστῇ ( II 475 K )·
 
 ἑφθῶν μὲν σχεδὸν 
 τρεῖς μνᾶς, Β. λέγ’ ἄλλο. Α. ῥυγχίον, κωλῆν,
 πόδας 
 τέτταρας ὑείους, Β. Ἡράκλεις. Α. βοὸς δὲ τρεῖς. 
 Ἀναξίλας Μαγείροις ( II 269 K )· 
 τῶν Αἰσχύλου πολὺ μᾶλλον εἶναί μοι δοκεῖ 
 ἰχθύδι’ ὀπτᾶν. Β. τί σὺ λέγεις; ἰχθύδια; 
 
 συσσίτιον μέλλεις νοσηλεύειν. ὅσον 
 ἀκροκώλι’ ἕψειν ... ῥύγχη, πόδας. 
 Ἀναξίλας δ’ ἐν Κίρκῃ ( ib. 267 )·
 
 δεινὸν μὲν γὰρ ἔχονθ’ ὑὸς 
 ῥύγχος, ὦ φίλε Κινησία. 
 καὶ ἐν Καλυψοῖ ( ib. 266 )· 
 ῥύγχος φορῶν ὕειον ᾐσθόμην τότε. 
 ὠτάρια δ’ ὠνόμασε καὶ Ἀναξανδρίδης ἐν Σατυρίᾳ
 ( ib. 155 ). Ἀξιόνικος δὲ ἐν Χαλκιδικῷ φησιν
 ( ib. 415 )· 
 ζωμὸν ποιῶ 
 θερμὸν ἰχθὺν ἐπαναπλάττων, ἡμίβρωτα λείψανα 
 συντιθείς, οἴνῳ διαίνων, ἔντερ’ ἁλὶ καὶ σιλφίῳ 
 σφενδονῶν, ἀλλᾶντα τέμνων, παραφέρων χορδῆς 
 τόμον, 
 ῥύγχος εἰς ὄξος πιέζων, ὥστε πάντας ὁμολογεῖν 
 τῶν γάμων κρείττω γεγονέναι τὴν ἕωλον ἡμέραν. 
 Ἀριστοφάνης Προαγῶνι ( I 510 K )·
 
 ἐγευσάμην χορδῆς ὁ δύστηνος τέκνων· 
 πῶς ἐσίδω ῥύγχος περικεκαυμένον; 
 Φερεκράτης Λήροις ( ib. 173 )· 
 ὡς οὐχὶ τουτὶ ῥύγχος ἀτεχνῶς ἐσθ’ ὑός. 
 καὶ τόπος δέ τις οὕτω καλεῖται Ῥύγχος περὶ Στράτον
 τῆς Αἰτωλίας, ὥς φησι Πολύβιος ἐν Ϛʹ ἱστοριῶν
 ( c. 59 Hu ). Στησίχορός τέ φησιν ἐν
 Συοθήραις ( fr. 14 B )· 
 κρύψαι δὲ ῥύγχος 
 ἄκρον γᾶς ὑπένερθεν. 
 
 ὅτι δὲ κυρίως λέγεται ῥύγχος ἐπὶ τῶν συῶν
 προείρηται. ὅτι δὲ καὶ ἐπ’ ἄλλων ζῴων Ἄρχιππος Ἀμφιτρύωνι
 δευτέρῳ ( I 679 K ) κατὰ παιδιὰν εἴρηκε καὶ ἐπὶ
 τοῦ προσώπου οὕτως· 
 καὶ ταῦτ’ ἔχων τὸ ῥύγχος οὑτωσὶ μακρόν. 
 καὶ Ἀραρὼς Ἀδώνιδι ( II 215 K )· 
 ὁ γὰρ θεὸς τὸ ῥύγχος ὡς ἡμᾶς στρέφει.

ἀκροκωλίων δὲ μέμνηται Ἀριστοφάνης Αἰολοσίκωνι ( II
 393 K )· 
 καὶ μὴν τὸ δεῖν᾽, ἀκροκώλια δή σοι τέτταρα 
 ἥψησα τακερά. 
 καὶ ἐν Γηρυτάδῃ ( ib. 430 )· 
 ἀκροκώλι᾽, ἄρτοι, κάραβοι. 
 Ἀντιφάνης Κορινθίᾳ ( I 61 K )· 
 ἔπειτα κἀκροκώλιον 
 ὕειον Ἀφροδίτῃ; γελοῖον. Β. ἀγνοεῖς· 
 ἐν τῇ Κύπρῳ δ’ οὕτω φιληδεῖ ταῖς ὑσίν, 
 ὦ δέσποθ᾽, ὥστε σκατοφαγεῖν ἀπεῖρξε 
 τὸ ζῷον, τοὺς δὲ βοῦς ἠνάγκασεν. 
 ὅτι δ’ ὄντως Ἀφροδίτῃ ὗς θύεται μαρτυρεῖ
 Καλλίμαχος ( fr. 100h 1 Schn ) ἢ Ζηνόδοτος ἐν
 ἱστορικοῖς ὑπομνήμασι γράφων ὧδε· ‘Ἀργεῖοι Ἀφροδίτῃ ὗν
 θύουσι, καὶ ἡ ἑορτὴ καλεῖται Ὑστήρια.’ Φερεκράτης δ’ ἐν
 Μεταλλεῦσι ( I 175, 13 K )· 
 σχελίδες δ’ ὁλόκνημοι πλησίον τακερώταται 
 ἐπὶ πινακίσκοις καὶ δίεφθ’ ἀκροκώλια. 
 
 Ἄλεξις Κυβευταῖς ( II 339 K )· 
 ἠριστηκότων 
 σχεδόν τι δ’ ἡμῶν ἐξ ἀκροκωλίου τινός. 
 κἀν Παννυχίδι ἢ Ἐρίθοισιν ( ib.
 363 )· 
 ἡμίοπτα μὲν 
 τὰ κρεᾴδι’ ἐστί, τὸ περίκομμ’ ἀπόλλυται, 
 ὁ γόγγρος ἑφθός, τὰ δ’ ἀκροκώλι’ οὐδέπω. 
 τῶν δ’ ἑφθῶν ποδῶν μνημονεύει Φερεκράτης ἐν
 Δουλοδιδασκάλῳ ( I 157 K )· 
 ὡς παρασκευάζεται δεῖπνον πῶς ἂν εἴπαθ’ ἡμῖν. 
 Β. καὶ δῆθ’ ὑπάρχει τέμαχος ἐγχέλειον ὑμῖν, τευθίς,
 ἄρνειον κρέας, φύσκης τόμος, 
 ποὺς ἑφθός, ἧπαρ, πλευρόν, ὀρνίθεια πλήθει πολλά,
 τυρὸς ἐν μέλιτι, μερὶς κρεῶν. 
 Ἀντιφάνης Παρασίτῳ ( II 87 K )· 
 χοιρίων 
 σκέλη καπύρ᾽. Β. ἀστεῖόν γε, νὴ τὴν Ἑστίαν, 
 ἄριστον. Α. ἑφθὸς τυρὸς ἐπεδόνει πολύς. 
 Ἐκφαντίδης δ’ ἐν Σατύροις ( I 9 K )·
 
 πόδας ἐπεὶ δέοι πριάμενον καταφαγεῖν ἑφθοὺς ὑός. 
 γλώσσης δὲ μέμνηται Ἀριστοφάνης ἐν Ταγηνισταῖς διὰ
 τούτων ( I 522 K )· 
 ἅλις ἀφύης μοι· παρατέταμαι γὰρ τὰ λιπαρὰ 
 κάπτων. 
 
 ἀλλὰ φέρετατ’ ἀπόβασιν ἡπάτιον ἢ καπριδίου νέου 
 κόλλοπά τιν᾽· εἰ δὲ μή, πλευρὸν ἢ γλῶτταν ἢ 
 σπληνὸς ἢ νῆστιν ἢ δέλφακος ὀπωρινῆς 
 ἠτριαίαν φέρετε δεῦρο μετὰ κολλάβων 
 χλιαρῶν.

τοσούτων λεχθέντων καὶ περὶ τούτων οὐδὲ τῶν ἰατρῶν οἱ
 παρόντες ἀσύμβολοι μετειλήφασιν. ἔφη γὰρ ὁ Διονυσοκλῆς·
 ‘Μνησίθεος ὁ Ἀθηναῖος ἐν τῷ περὶ ἐδεστῶν ἔφη· ‘κεφαλὴ καὶ
 πόδες ὑὸς οὐ πολὺ τὸ τρόφιμον καὶ λιπαρὸν ἐν ἑαυτοῖς
 ἔχουσι.’ καὶ ὁ Λεωνίδης· ‘Δήμων ἐν δʹ Ἀτθίδος
 ( FHG I 378 ) ‘Ἀφείδαντα, φησί, βασιλεύοντα
 Ἀθηνῶν Θυμοίτης ὁ νεώτερος ἀδελφὸς νόθος ὢν ἀποκτείνας
 αὐτὸς ἐβασίλευσεν. ἐφ’ οὗ Μέλανθος Μεσσήνιος ἐκπεσὼν τῆς
 πατρίδος ἐπήρετο τὴν Πυθίαν ὅπου κατοικήσει. ἣ δὲ ἔφη, ἔνθα
 ἂν ξενίοις πρῶτον τιμηθῇ τοὺς πόδας αὐτῷ καὶ τὴν κεφαλὴν
 ἐπὶ τῷ δείπνῳ παραθέντων. καὶ τοῦτ’ ἐγένετο αὐτῷ ἐν
 Ἐλευσῖνι· τῶν ἱερειῶν γὰρ τότε πάτριόν τινα ἑορτὴν
 ἐπιτελουσῶν καὶ πάντα τὰ κρέα κατανηλωκυιῶν, τῶν δὲ ποδῶν
 καὶ τῆς κεφαλῆς ὑπολοίπων ὄντων ταῦτα τῷ Μελάνθῳ
 ἀπέστειλαν.’

ΜΗΤΡΑ ἑξῆς ἐπεισηνέχθη, μητρόπολίς τις ὡς ἀληθῶς οὖσα καὶ
 μήτηρ τῶν Ἱπποκράτους υἱῶν, οὓς εἰς ὑωδίαν κωμῳδουμένους
 οἶδα. εἰς ἣν ἀποβλέψας ὁ Οὐλπιανὸς ‘ἄγε δή, ἔφη, ἄνδρες
 φίλοι, παρὰ τίνι κεῖται ἡ μήτρα; ἱκανῶς
 γὰρ γεγαστρίσμεθα καὶ καιρὸς ἤδη ᾽στὶ καὶ λέγειν ἡμᾶς. τοῖς
 δὲ κυνικοῖς τοῦτο παρακελεύομαι σιωπᾶν κεχορτασμένοις
 ἀφειδῶς, πλὴν εἰ μὴ καὶ τῶν σιαγόνων καὶ τῶν κεφαλῶν
 κατατρῶξαι βούλονται καὶ τὰ ὀστᾶ, ὧν οὐδεὶς φθόνος αὐτοῖς
 ἀπολαύειν ὡς κυσί· τοῦτο γάρ εἰσι καὶ εὔχονται
 καλεῖσθαι. 
 νόμος δὲ λείψαν’ ἐκβάλλειν κυσίν, ἐν Κρήσσαις ὁ Εὐριπίδης
 ἔφη ( fr. 472 N ). πάντα γὰρ ἐσθίειν καὶ πίνειν
 θέλουσιν, ἐπὶ νοῦν οὐ λαμβάνοντες ὅπερ ὁ θεῖος Πλάτων ἔφη
 ἐν Πρωταγόρᾳ ( p. 347 c )· ‘τὸ περὶ ποιήσεως
 διαλέγεσθαι ὁμοιότατον εἶναι τοῖς συμποσίοις τοῖς τῶν
 φαύλων καὶ ἀγοραίων ἀνθρώπων. καὶ γὰρ οὗτοι διὰ τὸ μὴ
 δύνασθαι ἀλλήλοις δι’ αὑτῶν συνεῖναι ἐν τῷ πότῳ μηδὲ διὰ
 τῆς ἑαυτῶν φωνῆς καὶ λόγων τῶν ἑαυτῶν ὑπὸ ἀπαιδευσίας
 τιμίας ποιοῦσι τὰς αὐλητρίδας, πολλοῦ μισθούμενοι ἀλλοτρίαν
 φωνὴν τὴν τῶν αὐλῶν, καὶ διὰ τῆς ἐκείνων φωνῆς ἀλλήλοις
 ξύνεισιν. ὅπου δὲ καλοὶ καὶ ἀγαθοὶ ξυμπόται καὶ
 πεπαιδευμένοι εἰσίν, οὐκ ἂν ἴδοις οὔτε αὐλητρίδας οὔτε
 ὀρχηστρίδας οὔτε ψαλτρίας, ἀλλ’ αὐτοὺς ἑαυτοῖς ἱκανοὺς
 ὄντας συνεῖναι ἄνευ τῶν λήρων τε καὶ παιδιῶν τούτων διὰ τῆς
 ἑαυτῶν φωνῆς, λέγοντάς τε καὶ ἀκούοντας ἐν μέρει ἑαυτῶν
 κοσμίως, κἂν πάνυ πολὺν οἶνον πίωσι.’ τοῦτο δ’ ὑμεῖς
 ποιεῖτε, ὦ Κύνουλκε· πίνοντες, μᾶλλον δ’ ἐκπίνοντες
 αὐλητρίδων καὶ ὀρχηστρίδων δίκην ἐμποδίζετε τὴν διὰ τῶν
 λόγων ἡδονήν, ζῶντες κατὰ τὸν αὐτὸν Πλάτωνα, ὃς ἐν τῷ
 Φιλήβῳ φησίν ( p. 21 c ), οὐκ ἀνθρώπου βίον, ἀλλά τινος πλεύμονος ἢ τῶν ὅσα θαλάττια
 μετ’ ὀστρεΐνων ἔμψυχά ἐστι σωμάτων.’

καὶ ὁ Κύνουλκος ὀργισθεὶς ‘γάστρων, ἔφη, καὶ κοιλιόδαιμον
 ἄνθρωπε, οὐδὲν ἄλλο σὺ οἶσθα, οὐ λόγους διεξοδικοὺς εἰπεῖν,
 οὐχ ἱστορίας μνησθῆναι, οὐ τῆς ἐν λόγοις χάριτος ἀπάρξασθαί
 ποτε, ἀλλὰ τὸν χρόνον ἅπαντα περὶ ταῦτα κατετρίβης ζητῶν,
 κεῖται, οὐ κεῖται; εἴρηται, οὐκ εἴρηται; ἐξονυχίζεις τε
 πάντα τὰ προσπίπτοντα τοῖς συνδιαλεγομένοις τὰς ἀκάνθας
 συνάγων, 
 ὡς ἀν’ ἐχινόποδας καὶ ἀνὰ τρηχεῖαν ὄνωνιν 
 ἀεὶ διατρίβων, ἀνθέων τῶν ἡδίστων μηδὲν
 συναθροίζων. ἢ οὐ σὺ εἶ ὁ καὶ τὴν ὑπὸ Ῥωμαίων καλουμένην
 στρήναν κατά τινα πατρίαν παράδοσιν λεγομένην καὶ διδομένην
 τοῖς φίλοις ἐπινομίδα καλῶν; καὶ εἰ μὲν τὴν Πλάτωνος
 ζηλώσας, μαθεῖν βουλόμεθα ....· εἰ δὲ παρά τινι οὕτως εὑρὼν
 λεγομένην, ἐμφάνισον τὸν εἰπόντα. ἐγὼ γὰρ οἶδα ἐπινομίδα
 καλουμένην καὶ μέρος τι τῆς τριήρους, ὡς Ἀπολλώνιος ἐν
 Τριηρικῷ παρατέθειται. οὐ σὺ εἶ ὁ καὶ τὸν καινὸν καὶ οὐδέπω
 ἐν χρείᾳ γενόμενον φαινόλην — εἴρηται γάρ, ὦ βέλτιστε, καὶ
 ὁ φαινόλησ — εἰπών ‘παῖ Λεῦκε, δός μοι τὸν ἄχρηστον
 φαινόλην.’ εἰς βαλανεῖον δέ ποτε πορευόμενος οὐκ ἔφης πρὸς
 τὸν πυνθανόμενον ‘ποῖ δή;’ ‘ἀπολούμενος, ἦν δ’ ἐγώ,
 ἐπείγομαι;’ κἀκείνης σοι τῆς ἡμέρας ὁ καλὸς κανυσῖνος ὑπὸ
 λωποδυτῶν ἀνηρπάσθη, ὡς γέλωτα πάμπολυν ἐν τῷ βαλανείῳ
 γενέσθαι ἀχρήστου ζητουμένου φαινόλου.
 ἄλλοτε δέ, ὦ ἑταῖροι φίλτατοι — πρὸς γὰρ ὑμᾶς εἰρήσεται
 τἀληθῆ — προσέπταισε λίθῳ καὶ τὴν κνήμην ἔλυσε· θεραπευθεὶς
 οὖν προῄει καὶ πρὸς τοὺς πυνθανομένους ‘τί τοῦτο,
 Οὐλπιανέ;’ ‘ὑπώπιον’ ἔλεγε. κἀγὼ — ξυνῆν γὰρ αὐτῷ — τότε
 τὸν γέλωτα φέρειν οὐ δυνάμενος παρά τινι τῶν φίλων ἰατρῷ
 ὑπαλειψάμενος τὰ ὑπὸ τοὺς ὀφθαλμοὺς παχεῖ φαρμάκῳ πρὸς τοὺς
 πυνθανομένους ‘τί δὲ σύ;’ ‘πρόσκομμα’ ἔφασκον.

τῆς δ’ αὐτῆς ταύτης σοφίας καὶ ἕτερός ἐστι ζηλωτής,
 Πομπηιανὸς ὁ Φιλαδελφεύς, ἄνθρωπος οὐκ ἀπάνουργος,
 ὀνοματοθήρας δὲ καὶ αὐτός. ὅστις πρὸς τὸν οἰκέτην
 διαλεγόμενος μεγάλῃ τῇ φωνῇ καλέσας τοὔνομα ‘Στρομβιχίδη,
 ἔφη, κόμιζέ μοι ἐπὶ τὸ γυμνάσιον τὰς βλαύτας τὰς ἀφορήτους
 καὶ τὴν ἐφεστρίδα τὴν ἄχρηστον. ἐγὼ γὰρ ὑποδησάμενος τὸν
 πώγωνα προσαγορεύσω τοὺς ἑταίρους· ὀπτὸς γάρ ἐστί μοι
 Λάριχος. κόμιζε δὲ τοῦ ἐλαίου τὴν λήκυθον· πρότερον γὰρ
 συντριβησόμεθον, ἔπειθ’ οὕτως ἀπολούμεθον.’ ὁ δ’ αὐτὸς
 οὗτος σοφιστὴς Φεβρουαρίῳ μηνί, ὡς Ῥωμαῖοι λέγουσι — τὸν δὲ
 μῆνα τοῦτον κληθῆναί φησιν ὁ Μαυρούσιος Ἰόβας ( FHG
 III 470 ) ἀπὸ τῶν κατουδαίων φόβων κατ’ ἀναίρεσιν
 τῶν δειμάτων — ἐν ᾧ τοῦ χειμῶνός ἐστι τὸ ἀκμαιότατον, καὶ
 ἔθος τότε τοῖς κατοιχομένοις τὰς χοὰς ἐπιφέρειν πολλαῖς
 ἡμέραις, πρός τινα τῶν φίλων ‘οὐκ εἶδές με, ἔφη, πολλῶν
 ἡμερῶν διὰ τὰ καύματα.’ τῆς δὲ τῶν Παναθηναίων ἑορτῆς
 ἐπιτελουμένης, δι’ ἧς καὶ τὰ δικαστήρια οὐ συνάγεται, ἔφη
 ‘γενέθλιός ἐστι τῆς ἀλέκτορος Ἀθηνᾶς
 καὶ ἄδικος ἡ τῆτες ἡμέρα.’ ἐκάλεσε δέ ποτε καὶ τὸν ἐκ
 Δελφῶν ἐπανελθόντα ἡμῶν ἑταῖρον οὐδὲν αὐτῷ χρήσαντος τοῦ
 θεοῦ ἄχρηστον. δεῖξιν δέ ποτε λόγων δημοσίᾳ ποιούμενος καὶ
 ἐγκώμιον διεξερχόμενος τῆς βασιλευούσης πόλεως ἔφη
 ‘θαυμαστὴ δ’ ἡ Ῥωμαίων ἀρχὴ ἡ ἀνυπόστατος.’

τοιοῦτοί τινές εἰσιν, ὦ ἑταῖροι, οἱ Οὐλπιάνειοι σοφισταί,
 οἱ καὶ τὸ μιλιάριον καλούμενον ὑπὸ Ῥωμαίων, τὸ εἰς
 τοῦ θερμοῦ ὕδατος κατεργασίαν
 κατασκευαζόμενον, ἰπνολέβητα ὀνομάζοντες, πολλῶν ὀνομάτων
 ποιηταὶ καὶ πολλοῖς παρασάγγαις ὑπερδραμόντες τὸν
 Σικελιώτην Διονύσιον, ὃς τὴν μὲν παρθένον ἐκάλει μένανδρον,
 ὅτι μένει τὸν ἄνδρα, καὶ τὸν στῦλον μενεκράτην, ὅτι μένει
 καὶ κρατεῖ, βαλάντιον δὲ τὸ ἀκόντιον, ὅτι ἐναντίον
 βάλλεται, καὶ τὰς τῶν μυῶν διεκδύσεις μυστήρια ἐκάλει, ὅτι
 τοὺς μῦς τηρεῖ. Ἄθανις δ’ ἐν αʹ Σικελικῶν
 ( FHG lI 82 ) τὸν αὐτόν φησι Διονύσιον καὶ
 τὸν βοῦν γαρόταν καλεῖν καὶ τὸν χοῖρον ἴακχον. τοιοῦτος ἦν
 καὶ Ἀλέξαρχος ὁ Κασσάνδρου τοῦ Μακεδονίας βασιλεύσαντος
 ἀδελφός, ὁ τὴν Οὐρανόπολιν καλουμένην κτίσας. ἱστορεῖ δὲ
 περὶ αὐτοῦ Ἡρακλείδης ὁ Λέμβος ἐν τῇ τριακοστῇ ἑβδόμῃ τῶν
 ἱστοριῶν λέγων οὕτως ( FHG III 169 )· ‘Ἀλέξαρχος
 ὁ τὴν Οὐρανόπολιν κτίσας διαλέκτους ἰδίας εἰσήνεγκεν,
 ὀρθροβόαν μὲν τὸν ἀλεκτρυόνα καλέων καὶ βροτοκέρτην τὸν
 κουρέα καὶ τὴν δραχμὴν ἀργυρίδα, τὴν δὲ χοίνικα
 ἡμεροτροφίδα καὶ τὸν κήρυκα ἀπύτην. καὶ τοῖς Κασσανδρέων δὲ
 ἄρχουσι τοιαῦτά ποτ’ ἐπέστειλε· 
 ‘Ἀλέξαρχος Ὁμαιμέων πρόμοις γαθεῖν. τοὺς ἡλιοκρεῖς οἰῶν
 οἶδα λιπουσαθεωτων ἔργων κρατιτορας μορσίμῳ τύχᾳ
 κεκυρωμένας θεουπογαις χυτλώσαντες αὐτοὺς καὶ φύλακας
 ὀριγενεῖς.’ τί δὲ ἡ ἐπιστολὴ αὕτη δηλοῖ νομίζω ᾽γὼ μηδὲ τὸν
 Πύθιον διαγνῶναι. κατὰ γὰρ τὸν Ἀντιφάνους Κλεοφάνη
 ( II 58 K )· 
 τὸ δὲ τυραννεῖν ἐστιν; 
 ἢ τί ποτε τὸν σπουδαῖον ἀκολουθεῖν ἐρεῖς 
 ἐν τῷ Λυκείῳ μετὰ σοφιστῶν, νὴ Δία 
 λεπτῶν, ἀσίτων, συκίνων, λέγονθ’ ὅτι 
 τὸ πρᾶγμα τοῦτ’ οὐκ ἔστιν, εἴπερ γίνεται, 
 οὐδ’ ἔστι γάρ πω γινόμενον ὃ γίνεται, 
 οὐτ’ εἰ πρότερον ἦν, ἔστιν ὅ γε νῦν γίνεται, 
 ἔστιν γὰρ οὐκ ὂν οὐδέν· ὃ δὲ μὴ γέγονέ πω, 
 οὐκ ἔστ’ ἕωσπερ γέγονε ὃ δὲ μὴ γέγονέ
 πω . 
 ἐκ τοῦ γὰρ εἶναι γέγονεν· εἰ δ’ οὐκ ἦν ὅθεν, 
 πῶς ἐγένετ’ ἐξ οὐκ ὄντος; οὐχ οἷόν τε γάρ. 
 εἰ δ’ αὖ ποθέν ποι γέγονεν, οὐκ ἔσται 
 κηποι δεποτις εἴη, πόθεν γενήσεται 
 τοὐκ ὂν εἰς οὐκ ὄν· εἰς οὐκ ὂν γὰρ οὐ δυνήσεται. 
 ταυτὶ δ’ ὅ τι ἐστὶν οὐδ’ ἂν Ἀπόλλων μάθοι.

οἶδα δ’ ὅτι καὶ Σιμωνίδης που ὁ ποιητὴς ἀρίσταρχον εἶπε τὸν
 Δία ( fr. 231 ) καὶ Αἰσχύλος τὸν Ἅιδην ἀγησίλαον ( fr. 398
 N ), Νίκανδρος δὲ ὁ Κολοφώνιος ( fr. 33
 Schn. ) ἰοχέαιραν τὴν ἀσπίδα τὸ ζῷον. διὰ ταῦτα
 καὶ τὰ τοιαῦτα ὁ θαυμασιώτατος Πλάτων ἐν τῷ Πολιτικῷ εἰπὼν
 ( p. 264 d ) ξηροβατικά τινα ζῷα καὶ
 ἀεροβατικὰ ... ἄλλα, ξηροτροφικόν τε καὶ ὑγροτροφικὸν καὶ
 ἀερονομικὸν ἐπὶ ζῴων χερσαίων καὶ ἐνύγρων καὶ ἐναερίων
 ἐπιλέγει, ὥσπερ παρακελευόμενος τούτοις τοῖς ὀνοματοποιοῖς
 φυλάττεσθαι τὴν καινότητα γράφων καὶ κατὰ λέξιν τάδε
 ( p. 261 e )· ‘κἂν διαφυλάξῃς τὸ μὴ
 σπουδάζειν ἐπὶ τοῖς ὀνόμασι, πλουσιώτερος καὶ εἰς γῆρας
 ἀναφανήσῃ φρονήσεως.’ οἶδα δὲ καὶ Ἡρῴδην τὸν Ἀττικὸν ῥήτορα
 ὀνομάζοντα τροχοπέδην τὸ διαβαλλόμενος ξύλον διὰ τῶν
 τροχῶν, ὅτε κατάντεις ὁδοὺς ὀχούμενος ἐπορεύετο, καίτοι
 Σιμαρίστου ἐν τοῖς Συνωνύμοις ἐποχέα τὸ ξύλον τοῦτο
 ἐπονομάσαντος. καὶ Σοφοκλῆς δέ που ὁ ποιητὴς τὸν φύλακα
 μοχλὸν φόβου ὠνόμασεν ἐν τούτοις ( fr. 689 N )·
 
 θάρσει, μέγας σοι τοῦδ’ ἐγὼ φόβου μοχλός. 
 κἀν ἄλλοις δὲ τὴν ἄγκυραν ἰσχάδα κέκληκεν διὰ τὸ
 κατέχειν τὴν ναῦν ( fr. 690 )· 
 ναῦται δ’ ἐμηρύσαντο νηὸς ἰσχάδα. 
 καὶ Δημάδης δὲ ὁ ῥήτωρ ἔλεγε ( fr. 4
 Tur ) τὴν μὲν Αἴγιναν εἶναι λήμην τοῦ Πειραιῶς,
 τὴν δὲ Σάμον ἀπορρῶγα τῆς πόλεως, ἔαρ δὲ τοῦ δήμου τοὺς
 ἐφήβους, τὸ δὲ τεῖχος ἐσθῆτα τῆς πόλεως, τὸν δὲ σαλπικτὴν
 κοινὸν Ἀθηναίων ἀλέκτορα. ὁ δ’ ὀνοματοθήρας οὗτος σοφιστὴς καὶ ἀκάθαρτον ἔφη γυναῖκα ἧς
 ἐπεσχημένα ἦν τὰ γυναικεῖα. πόθεν δέ σοι, ὦ Οὐλπιανέ, καὶ
 κεχορτασμένοι εἰπεῖν ( p. 96f ) ἐπῆλθε, δέον τῷ
 κορεσθῆναι χρήσασθαι;’

πρὸς ταῦτα ὁ Οὐλπιανός πως ἡδέως γελάσας ‘ἀλλὰ μὴ βάυζε,
 εἶπεν, ὦ ἑταῖρε, μηδὲ ἀγριαίνου τὴν κυνικὴν προβαλλόμενος
 λύσσαν τῶν ὑπὸ κύνα οὐσῶν ἡμερῶν, δέον αἰκάλλειν μᾶλλον καὶ
 προσσαίνειν τοῖς συνδείπνοις, μὴ καί τινα Κυνοφόντιν ἑορτὴν
 ποιησώμεθα ἀντὶ τῆς παρ’ Ἀργείοις ἐπιτελουμένης.
 χορτασθῆναι εἴρηται, ὦ δαιμόνιε ἀνδρῶν, παρὰ μὲν Κρατίνῳ ἐν
 Ὀδυσσεῦσιν οὕτως ( I 57 K )· 
 ἧσθε πανημέριοι χορταζόμενοι γάλα λευκόν. 
 καὶ Μένανδρος δὲ ἐν Τροφωνίῳ ( IV 207
 M ) ἔφη χορτασθείς. Ἀριστοφάνης δ’ ἐν Γηρυτάδῃ
 ( I 429 K )· 
 θεράπευε καὶ χόρταζε τῶν μονῳδιῶν. 
 Σοφοκλῆς τε ἐν Τυροῖ ( fr. 600 N )·
 
 σίτοισι παγχόρτοισιν ἐξενίζομεν. 
 Εὔβουλος δ’ ἐν Δόλωνι ( II 175 K )·
 
 ἐγὼ κεχόρτασμαι μέν, ἄνδρες, οὐ κακῶς, 
 ἀλλ’ εἰμὶ πλήρης, ὥστε καὶ μόλις πάνυ 
 ὑπεδησάμην ἅπαντα δρῶν τὰς ἐμβάδας. 
 Σώφιλος δ’ ἐν Φυλάρχῳ ( II 446 K )·
 
 γαστρισμὸς ἔσται δαψιλής· τὰ προοίμια 
 ὁρῶ . . . . . . . χορτασθήσομαι. 
 νὴ τὸν Διόνυσον, ἄνδρες, ἤδη στρηνιῶ. 
 καὶ Ἄμφις ἐν Οὐρανῷ ( II 244 K )· 
 
 εἰς τὴν ἑσπέραν χορτάζομαι 
 ἐν ἅπασιν ἀγαθοῖς. 
 ταῦτα μὲν οὖν, ὦ Κύνουλκε, εἰπεῖν προχείρως ἔχω
 σοι τὰ νῦν, αὔριον δὲ ἢ ἔνηφι — τὴν γὰρ εἰς τρίτην Ἡσίοδος
 ( op. 410 ) εἴρηκεν οὕτωσ — πληγαῖς σε
 χορτάσω, ἐάνπερ μὴ εἴπῃς ὁ κοιλιοδαίμων παρὰ τίνι κεῖται.’
 σιωπήσαντος δ’ ἐκείνου ‘ἀλλὰ μὴν καὶ τοῦτο αὐτός σοι, ὦ
 κύον, ἐρῶ ὅτι Εὔπολις τοὺς κόλακας ἐν τῷ ὁμωνύμῳ δράματι
 ( I 306 K ) οὕτω κέκληκε· τὸ δὲ μαρτύριον
 ἀναβαλοῦμαι, ἔστ’ ἂν ἀποδῶ σοι τὰς πληγάς.’

ἡσθέντων οὖν ἐπὶ τοῖς πεπαιγμένοις ἁπάντων ‘ἀλλὰ μήν, ἔφη ὁ
 Οὐλπιανός, καὶ τὸν περὶ τῆς ΜΗΤΡΑΣ λόγον ἀποδώσω. Ἄλεξις
 γὰρ ἐν τῷ Ποντικῷ ἐπιγραφομένῳ δράματι Καλλιμέδοντα τὸν
 ῥήτορα, Κάραβον δὲ ἐπικαλούμενον κωμῳδῶν — ἦν δ’ οὗτος εἷς
 τῶν κατὰ Δημοσθένη τὸν ῥήτορα πολιτευομένων — φησίν
 ( II 368 K )· 
 ὑπὲρ πάτρας μὲν πᾶς τις ἀποθνῄσκειν θέλει, 
 ὑπὲρ δὲ μήτρας Καλλιμέδων ὁ Κάραβος 
 ἑφθῆς ἴσως προσεῖτ’ ἂν ἀποθανεῖν. 
 ἦν δὲ ὁ Καλλιμέδων καὶ ἐπὶ ὀψοφαγίᾳ διαβόητος.
 μνημονεύει τῆς μήτρας καὶ Ἀντιφάνης ἐν Φιλομήτορι οὕτως
 ( II 108 K )· 
 ἔμμητρον ἂν ᾖ τὸ ξύλον, βλάστην ἔχει· 
 μητρόπολίς ἐστιν, οὐχὶ πατρόπολις
 πόλις · 
 μήτραν τινὲς πωλοῦσιν ἥδιστον κρέας· 
 Μητρᾶς ὁ Χῖός ἐστι τῷ δήμῳ φίλος. 
 
 Εὔφρων δ’ ἐν Παραδιδομένῃ ( IV 492 M )·
 
 οὑμὸς διδάσκαλος δὲ μήτραν σκευάσας 
 παρέθηκε Καλλιμέδοντι κἀσθίονθ’ ἅμα 
 ἐποίησε πηδᾶν, ὅθεν ἐκλήθη Κάραβος. 
 Διώξιππος δ’ ἐν Ἀντιπορνοβοσκῷ ( ib.
 541 )· 
 οἵων δ’ ἐπιθυμεῖ βρωμάτων, ὡς μουσικῶν· 
 ἤνυστρα, μήτρας, χόλικας. 
 ἐν δὲ Ἱστοριογράφῳ ( ib. )· 
 τὴν στοὰν διεξέπαιεν Ἀμφικλῆς· μήτρας δύο 
 κρεμαμένας δείξας ‘ἐκεῖνον πέμπε, φησίν, ἂν
 ἴδῃς.’ 
 Εὔβουλος δ’ ἐν Δευκαλίωνι ( II 173 K )·
 
 ἡπάτια, νῆστις, πλεύμονες, μήτρα.

Λυγκεὺς δ’ ὁ Σάμιος, ὁ Θεοφράστου γνώριμος, καὶ τὴν σὺν ὀπῷ
 χρῆσιν αὐτῆς οἶδεν. ἀναγράφων γοῦν τὸ Πτολεμαίου συμπόσιόν
 φησιν οὕτως· ‘μήτρας τινὸς περιφερομένης ἐν ὄξει καὶ ὀπῷ.’
 τοῦ δὲ ὀποῦ μέμνηται Ἀντιφάνης ἐν Δυσέρωσι περὶ Κυρήνης τὸν
 λόγον ποιούμενος ( II 46 K )· 
 ἐκεῖσε δ’ οὐ πλέω 
 ὅθεν διεσπάσθημεν, ἐρρῶσθαι λέγων 
 ἅπασιν, ἵπποις, σιλφίῳ, συνωρίσιν, 
 καυλῷ, κέλησι, μασπέτοις, πυρετοῖς, ὀπῷ. 
 τῆς δὲ διαφορᾶς τῆς περὶ τὴν ἐκτομίδα μνημονεύει
 Ἵππαρχος ὁ τὴν Αἰγυπτιακὴν Ἰλιάδα συνθεὶς ἐν τούτοις· 
 
 ἀλλὰ λοπάς μ’ εὔφραιν’ ἢ μήτρης καλὰ πρόσωπα 
 ἐκβολάδος, δέλφαξ δ᾽ ἐν κλιβάνῳ ἡδέα
 ὄζων. 
 Σώπατρος δ’ ἐν μὲν Ἱππολύτῳ φησίν· 
 ἀλλ’ οἷα μήτρα καλλίκαρπος ἐκβολὰς 
 δίεφθα λευκανθεῖσα τυροῦται δέμας. 
 ἐν δὲ Φυσιολόγῳ· 
 μήτρας ὑείας οὐκ ἀφεψηθεὶς τόμος, 
 τὴν δηξίθυμον ἐντὸς ὀξάλμην ἔχων. 
 ἐν δὲ Σίλφαις· 
 μήτρας ὑείας ἑφθὸν ὡς φάγῃς τόμον, 
 δριμεῖαν ὠθῶν πηγανῖτιν εἰς χολήν.

οἱ μέντοι ἀρχαῖοι πάντες πρὸ τοῦ δειπνεῖν οὐ παρέφερον οὔτε
 μήτρας οὔτε θρίδακας οὔτ’ ἄλλο τι τῶν τοιούτων, ὥσπερ νῦν
 γίνεται. Ἀρχέστρατος γοῦν ὁ ὀψοδαίδαλος μετὰ τὸ δεῖπνον καὶ
 τὰς προπόσεις καὶ τὸ μύροις χρήσασθαί φησιν ( fr. 62
 Ri )· 
 ἀεὶ δὲ στεφάνοισι κάρα παρὰ δαῖτα πυκάζου 
 παντοδαποῖς, οἷς ἂν γαίας πέδον ὄλβιον ἀνθῇ, 
 καὶ στακτοῖσι μύροις ἀγαθοῖς χαίτην θεράπευε 
 καὶ σμύρναν λίβανόν τε πυρὸς μαλακὴν ἐπὶ τέφραν 
 βάλλε πανημέριος, Συρίης εὐώδεα καρπόν. 
 ἐμπίνοντι δέ σοι φερέτω τοιόνδε τράγημα, 
 γαστέρα καὶ μήτραν ἑφθὴν ὑὸς ἔν τε κυμίνῳ 
 ἔν τ’ ὄξει δριμεῖ καὶ σιλφίῳ ἐμβεβαῶσαν 
 ὀρνίθων τ’ ὀπτῶν ἁπαλὸν γένος, ὧν ἂν ὑπάρχῃ 
 ὥρη. τῶν δὲ Συρακοσίων τούτων ἀμέλησον, 
 οἳ πίνουσι μόνον βατράχων τρόπον οὐδὲν ἔδοντες. 
 
 ἀλλὰ σὺ μὴ πείθου κείνοις, ἃ δ’ ἐγὼ λέγω ἔσθε 
 βρωτά. τὰ δ’ ἄλλα γ’ ἐκεῖνα τραγήματα πάντα 
 πέφυκε 
 πτωχείας παράδειγμα κακῆς, ἑφθοί τ’ ἐρέβινθοι 
 καὶ κύαμοι καὶ μῆλα καὶ ἰσχάδες. ἀλλὰ πλακοῦντα 
 αἴνει Ἀθήνησιν γεγενημένον· εἰ δὲ μή, ἄν που 
 αὐτὸν ἔχῃς ἑτέρωθι, μέλι ζήτησον ἀπελθὼν 
 Ἀττικόν, ὡς τοῦτ’ ἐστὶν ὃ ποιεῖ κεῖνον ὑβριστήν. 
 οὕτω τοι δεῖ ζῆν τὸν ἐλεύθερον ἢ κατὰ τῆς γῆς 
 καὶ κατὰ τοῦ βαράθρου καὶ Ταρτάρου ἐς τὸν ὄλεθρον 
 ἥκειν καὶ κατορωρύχθαι σταδίους ἀναρίθμους. 
 Λυγκεὺς δὲ διαγράφων τὸ Λαμίας τῆς αὐλητρίδος
 δεῖπνον, ὅτε ὑπεδέχετο Δημήτριον τὸν Πολιορκητήν, εὐθέως
 τοὺς εἰσελθόντας ἐπὶ τὸ δεῖπνον ἐσθίοντας ποιεῖ ἰχθῦς
 παντοίους καὶ κρέα. ὁμοίως καὶ τὸ Ἀντιγόνου τοῦ βασιλέως
 δεῖπνον διατιθεὶς ἐπιτελοῦντος Ἀφροδίσια καὶ τὸ Πτολεμαίου
 τοῦ βασιλέως ἰχθῦς πρῶτον παρατίθησι καὶ κρέα.

θαυμάζειν δ’ ἐστὶν ἄξιον τοῦ τὰς καλὰς ὑποθήκας
 παραδιδόντος ἡμῖν Ἀρχεστράτου, ὡς Ἐπικούρῳ τῷ σοφῷ τῆς
 ἡδονῆς καθηγεμὼν γενόμενος κατὰ τὸν Ἀσκραῖον ποιητὴν
 γνωμικῶς καὶ ἡμῖν συμβουλεύει τισὶ μὲν μὴ πείθεσθαι, αὑτῷ
 δὲ προσέχειν τὸν νοῦν, καὶ ἐσθίειν παρακελεύεται τὰ καὶ τά,
 οὐδὲν ἀποδέων τοῦ παρὰ Δαμοξένῳ τῷ κωμῳδιοποιῷ μαγείρου, ὃς
 ἐν Συντρόφοις φησιν ( IV 530 M )· 
 Ἐπικούρου δέ με 
 ὁρᾷς μαθητὴν ὄντα τοῦ σοφοῦ, παρ’ ᾧ 
 
 ἐν δύ’ ἔτεσιν καὶ μησὶν οὐχ ὅλοις δέκα τάλαντ’ ἐγώ
 σοι κατεπύκνωσα τέτταρα. Β. τοῦτο δὲ τί ἐστιν, εἰπέ μοι. Α.
 καθήγισα. μάγειρος ἦν κἀκεῖνος, οὐκ ᾔδει θεοί, ποῖος
 μάγειρος. ἡ φύσις πάσης τέχνης ἀρχέγονόν ἐστ᾽, ἀρχέγονον,
 ὦλιτήριε. οὐκ ἔστιν οὐθὲν τοῦ πονεῖν σοφώτερον, πᾶν τ᾽
 εὐχερὲς τὸ πρᾶγμα τοῦ λόγου τριβὴν ἔχοντι τούτου· πολλὰ γὰρ
 συμβάλλεται. διόπερ μάγειρον ὅταν ἴδῃς ἀγράμματον μὴ
 Δημόκριτόν τε πάντα διανεγνωκότα, μᾶλλον δὲ κατέχοντα
 καταγέλα ὡς κενοῦ καὶ τὸν Ἐπικούρου κανόνα,
 μινθώσας ἄφες. ὡς ἐκ διατριβῆς τοῦτο δεῖ γὰρ εἰδέναι, τίν᾽
 ἔχει διαφορὰν πρῶτον, ὦ βέλτιστε σύ, γλαυκίσκος ἐν χειμῶνι
 καὶ θέρει· πάλιν ποῖος περὶ δύσιν Πλειάδος συνειδέναι ἰχθὺς
 ὑπὸ τροπάς τ’ ἐστὶ χρησιμώτατος. αἱ μεταβολαὶ γὰρ αἵ τε
 κινήσεις, κακὸν ἠλίβατον ἀνθρώποισιν, ἀλλοιώματα ἐν ταῖς
 τροφαῖς ποιοῦσι, μανθάνεις; τὸ δὲ ληφθὲν καθ’ ὥραν
 ἀποδίδωσι τὴν χάριν. τίς παρακολουθεῖ ταῦτα; τοιγαροῦν
 στρόφοι καὶ πνευμάτια γινόμενα τὸν κεκλημένον ἀσχημονεῖν
 ποιοῦσι. παρὰ δ’ ἐμοὶ τρέφει τὸ
 προσφερόμενον βρῶμα καὶ λεπτύνεται ὀρθῶς τε διαπνεῖ.
 τοιγαροῦν εἰς τοὺς πόρους ὁ χυμὸς ὁμαλῶς πανταχοῦ
 συνίσταται. χυμός, λέγει Δημόκριτος, οὐδὲν πρᾶγμα· τὰ
 γινόμενα ποιεῖ τὸν φαγόντ’ ἀρθριτικόν. Β. καὶ τῆς ἰατρικῆς
 τι μετέχειν μοι δοκεῖς. Α. καὶ πᾶς ὁ φύσεως ἐντός. ἡ δ᾽
 ἀπειρία τῶν νῦν μαγείρων κατανόει πρὸς τῶν θεῶν οἵα ᾽στίν.
 ἅλμην ὅταν ἴδῃς ἐξ ἰχθύων ὑπεναντίων αὑτοῖσι ποιοῦντας μίαν
 καὶ σήσαμ’ ὑποτρίβοντας εἰς ταύτην, λαβὼν ἕκαστον αὐτῶν
 κατὰ μέρος προσπαρδέτω. Β. ὥς μοι κεχάρισαι. Α. τί γὰρ ἂν
 εὖ γένοιτ’ ἔτι τῆς ἰδιότητος πρὸς ἑτέραν μεμιγμένης καὶ
 συμπλεκομένης οὐχὶ συμφώνους ἁφάς; τὸ ταῦτα διορᾶν ἐστιν
 ἐμψύχου τέχνης, οὐ τὸ διανίζειν λοπάδας οὐδ’ ὄζειν καπνοῦ.
 ἐγὼ γὰρ εἰς τοὐπτάνιον οὐκ εἰσέρχομαι, ἀλλά τι θεωρῶ
 πλησίον καθήμενος, ποιοῦσι δ’ ἑτέροισιν λέγω τὰς αἰτίας καὶ
 τἀποβαῖνον ‘ὀξὺ τὸ περίκομμ’ ἄφες.’ Β. ἁρμονικός, οὐ
 μάγειρος. Α. ‘ἐπίτεινον τὸ πῦρ. ὁμαλιζέτω τις τὸ τάχος· ἡ
 πρώτη λοπὰς ζεῖ ταῖς ἐφεξῆς οὐχὶ συμφώνως.’ νοεῖς 
 
 τὸν τύπον; Β. Ἄπολλον. Α. καί τι φαίνεται τέχνη; 
 εἶτ’ οὐθὲν εἰκῇ παρατίθημι, μανθάνεις, 
 βρῶμ᾽, ἀλλὰ μίξας πάντα κατὰ συμφωνίαν. 
 Β. πῶς; Α. ἔστιν αὑτοῖς ἃ διὰ τεττάρων ἔχει 
 κοινωνίαν, διὰ πέντε, διὰ πασῶν πάλιν· 
 ταῦτα προσάγω πρὸς αὐτὰ τὰ διαστήματα 
 καὶ ταῖς ἐπιφοραῖς εὐθὺς οἰκείως πλέκω. 
 ἐνίοτε δ’ ἐφεστὼς παρακελεύομαι ‘πόθεν 
 ἅπτει; τί τούτῳ μιγνύειν μέλλεις; ὅρα· 
 διάφωνον ἕλκεις· οὐχ ὑπερβήσῃ;’ σοφὸν 
 Ἐπίκουρος οὕτω κατεπύκνου τὴν ἡδονήν· 
 ἐμασᾶτ’ ἐπιμελῶς. οἶδε τἀγαθὸν μόνος 
 ἐκεῖνος οἷόν ἐστιν· οἱ δ’ ἐν τῇ στοᾷ 
 ζητοῦσι συνεχῶς, οἷόν ἐστ’ οὐκ εἰδότες. 
 οὐκοῦν ὅ γ’ οὐκ ἔχουσιν, ἀγνοοῦσι δέ, 
 οὐδ’ ἂν ἑτέρῳ δοίησαν. Β. οὕτω συνδοκεῖ· 
 ἀφῶμεν οὖν τὰ λοιπά· δῆλα δὴ πάλαι.

καὶ Βάτων δ’ ἐν Συνεξαπατῶντι δυσχεραίνοντα ποιήσας
 μειρακίου πατέρα ὡς διαφθαρέντος κατὰ τὴν δίαιταν ὑπὸ τοῦ
 παιδαγωγοῦ φησίν ( IV 502 M )· 
 ἀπολώλεκας τὸ μειράκιόν μου παραλαβών, 
 ἀκάθαρτε, καὶ πέπεικας ἐλθεῖν εἰς βίον 
 ἀλλότριον αὑτοῦ· καὶ πότους ἑωθινοὺς 
 πίνει διὰ σὲ νῦν, πρότερον οὐκ εἰθισμένος. 
 Β. εἶτ’ εἰ μεμάθηκε, δέσποτα, ζῆν, ἐγκαλεῖς; 
 Α. ζῆν δ’ ἐστὶ τὸ τοιοῦθ᾽; Β. ὡς λέγουσιν οἱ σοφοί.
 
 
 ὁ γοῦν Ἐπίκουρός φησιν εἶναι τἀγαθὸν 
 τὴν ἡδονὴν δήπουθεν· οὐκ ἔστιν δ’ ἔχειν 
 ταύτην ἑτέρωθεν, ἐκ δὲ τοῦ ζῆν παγκάλως 
 ευσωσιαπαντη τυχὸν δώσεις ἐμοί. 
 Α. ἑόρακας οὖν φιλόσοφον, εἰπέ μοι, τινὰ 
 μεθύοντ’ ἐπὶ τούτοις θ’ οἷς λέγεις κηλούμενον; 
 Β. ἅπαντας· οἱ γοῦν τὰς ὀφρῦς ἐπηρκότες 
 καὶ τὸν φρόνιμον ζητοῦντες ἐν τοῖς περιπάτοις 
 καὶ ταῖς διατριβαῖς ὥσπερ ἀποδεδρακότα 
 οὕτως, ἐπὰν γλαυκίσκος αὐτοῖς παρατεθῇ, 
 ἴσασιν οὗ δεῖ πρῶτον ἅψασθαι τόπου 
 καὶ τὴν κεφαλὴν ζητοῦσιν ὥσπερ πράγματος, 
 ὥστ’ ἐκπεπλῆχθαι πάντας.

καὶ παρ’ Ἀντιφάνει δ’ ἐν Στρατιώτῃ ἢ Τύχωνι
 παραινέσεις εἰσφέρων ἄνθρωπος τοιοῦτός ἐστιν, ὅς φησιν
 ( II 98 K )· 
 ὅστις ἄνθρωπος δὲ φὺς 
 ἀσφαλές τι κτῆμ’ ὑπάρχειν τῷ βίῳ λογίζεται, 
 πλεῖστον ἡμάρτηκεν. ἢ γὰρ εἰσφορά τις ἥρπασεν 
 τἄνδοθεν πάντ’ ἢ δίκῃ τις περιπεσὼν ἀπώλετο 
 ἢ στρατηγήσας προσῶφλεν ἢ χορηγὸς
 αἱρεθεὶς 
 ἱμάτια χρυσᾶ παρασχὼν τῷ χορῷ ῥάκος φορεῖ 
 ἢ τριηραρχῶν ἀπήγξατ’ ἢ πλέων ἥλωκέ ποι 
 ἢ βαδίζων ἢ καθεύδων κατακέκοφθ’ ὑπ’ οἰκετῶν. 
 οὐ βέβαιον οὐθέν ἐστι, πλὴν ὅσ’ ἂν καθ’ ἡμέραν 
 
 εἰς ἑαυτὸν ἡδέως τις εἰσαναλίσκων τύχῃ, 
 οὐδὲ ταῦτα σφόδρα τι· καὶ γὰρ τὴν τράπεζαν
 ἁρπάσαι 
 κειμένην ἄν τις προσελθών· ἀλλ’ ὅταν τὴν ἔνθεσιν 
 ἐντὸς ἤδη τῶν ὀδόντων τυγχάνῃς κατεσπακώς, 
 τοῦτ’ |ἐν ἀσφαλεῖ νόμιζε τῶν ὑπαρχόντων μόνον. 
 τὰ αὐτὰ εἴρηκε καὶ ἐν Ὑδρίᾳ.

εἰς ταῦτ’ οὖν τις ἀποβλέπων, ἄνδρες φίλοι, εἰκότως ἂν
 ἐπαινέσειεν τὸν καλὸν Χρύσιππον κατιδόντα ἀκριβῶς τὴν
 Ἐπικούρου φύσιν καὶ εἰπόντα μητρόπολιν εἶναι τῆς φιλοσοφίας
 αὐτοῦ τὴν Ἀρχεστράτου Γαστρολογίαν, ἣν πάντες οἱ τῶν
 φιλοσόφων γαστρίμαργοι Θέογνίν τινα αὑτῶν εἶναι λέγουσι τὴν
 καλὴν ταύτην ἐποποιίαν. πρὸς οὓς καὶ Θεόγνητος ἐν Φάσματι ἢ
 Φιλαργύρῳ φησὶν ἐκ τούτων ( IV 549 M )· 
 ἄνθρωπ᾽, ἀπολεῖς με. τῶν γὰρ ἐκ τῆς ποικίλης 
 στοᾶς λογαρίων ἀναπεπλησμένος νοσεῖς· 
 ‘ἀλλότριόν ἐσθ’ ὁ πλοῦτος ἀνθρώπῳ, πάχνη· 
 σοφία δ’ ἴδιον, κρύσταλλος. οὐθεὶς πώποτε 
 ταύτην λαβὼν ἀπώλεσ᾽.’ ὦ τάλας ἐγώ, 
 οἵῳ μ’ ὁ δαίμων φιλοσόφῳ συνῴκισεν. 
 ἐπαρίστερ’ ἔμαθες, ὦ πόνηρε, γράμματα· 
 ἀντέστροφέν σου τὸν βίον τὰ βιβλία· 
 πεφιλοσόφηκας γῇ τε κοὐρανῷ λαλῶν, 
 οἷς οὐθέν ἐστιν ἐπιμελὲς τῶν λόγων.’

ἔτι τοῦ Οὐλπιανοῦ διαλεγομένου παῖδες ἐπεισῆλθον φέροντες
 ἐπὶ δίσκων ΚΑΡΑΒΟΥΣ μείζονας Καλλιμέδοντος τοῦ ῥήτορος, ὃς
 διὰ τὸ φιληδεῖν τῷ βρώματι Κάραβος ἐπεκλήθη. Ἄλεξις μὲν οὖν
 αὐτὸν ἐν Δορκίδι ἢ Ποππυζούσῃ φίλιχθυν εἶναι κοινῶς
 παραδίδωσι, καθάπερ καὶ ἄλλοι τῶν κωμῳδιοποιῶν, λέγων οὕτως
 ( II 316 K )· 
 τοῖς ἰχθυοπώλαις ἐστὶ ἐψηφισμένον, 
 ὥς φασι, χαλκῆν Καλλιμέδοντος εἰκόνα 
 στῆσαι Παναθηναίοισιν ἐν τοῖς ἰχθύσιν, 
 ἔχουσαν ὀπτὸν κάραβον ἐν τῇ δεξιᾷ, 
 ὡς αὐτὸν ὄντ’ αὐτοῖσι τῆς τέχνης μόνον 
 σωτῆρα, τοὺς ἄλλους δὲ πάντας ζημίαν. 
 περισπούδαστος δὲ ἦν πολλοῖς ἡ τοῦ καράβου βρῶσις,
 ὡς ἔστι δεῖξαι διὰ πολλῶν τῆς κωμῳδίας μερῶν· ἀρκέσει δὲ τὰ
 νῦν Ἀριστοφάνης ἐν ταῖς Θεσμοφοριαζούσαις οὕτως λέγων
 ( I 473 K )· 
 ἰχθὺς ἐωνηταί τις ἢ σηπίδιον 
 ἢ τῶν πλατειῶν καρίδων ἢ πουλύπους 
 ἢ νῆστις ὀπτᾶτ’ ἢ γαλεὸς ἢ τευθίδες; 
 Β. μὰ τὸν Δί᾽, οὐ δῆτ᾽. Α. οὐδὲ βατίς; Β. οὔ 
 φημ’ ἐγώ. 
 Α. οὐδὲ χόρι’ οὐδὲ πυὸς οὐδ’ ἧπαρ κάπρου 
 οὐδὲ σχαδόνες οὐδ’ ἠτριαῖον δέλφακος 
 οὐδ’ ἐγχέλειον οὐδὲ κάραβος; μέγ’ ἂν 
 γυναιξὶ κοπιώσαισιν ἐπεκουρήσατε. 
 πλατείας δὲ καρῖδας ἂν εἴη λέγων τοὺς ἀστακοὺς
 καλουμένους, ὧν μνημονεύει Φιλύλλιος ἐν Πόλεσι ( I 785 fr. 13 K ). καὶ
 Ἀρχέστρατος γὰρ ἐν τῷ διαβοήτῳ ποιήματι οὐδ’ ὅλως που
 κάραβον ὀνομάζων ἀστακὸν προσαγορεύει, ὥσπερ κἀν τούτοις
 ( fr. 8 Ri )· 
 ἀλλὰ παρεὶς λῆρον πολὺν ἀστακὸν ὠνοῦ 
 τὸν τὰς χεῖρας ἔχοντα μακρὰς ἄλλως τε βαρείας, 
 τοὺς δὲ πόδας μικρούς, βραδέως δ’ ἐπὶ γαῖαν
 ὀρούει. 
 εἰσὶ δὲ πλεῖστοι μὲν πάντων ἀρετῇ τε κράτιστοι 
 ἐν Λιπάραις· πολλοὺς δὲ καὶ Ἑλλήσποντος ἀθροίζει. 
 καὶ Ἐπίχαρμος δ’ ἐν Ἥβας γάμῳ τὸν προειρημένον
 ἀστακὸν ὑπὸ τοῦ Ἀρχεστράτου δηλοῖ ὅτι κάραβός ἐστι λέγων
 οὕτως ( p. 231 L )· 
 ἐντὶ δ’ ἀστακοὶ κολύβδαιναί τε χὢς τὰ πόδι’ ἔχει 
 μικρά, τὰς χεῖρας δὲ μακράς, κάραβος δὲ τὤνυμα.

ἴδιον δ’ ἐστὶ γένος καράβων τε καὶ ἀστακῶν ἄλλο,
 ἔτι δὲ καρίδων. τὸν δ’ ἀστακὸν οἱ Ἀττικοὶ διὰ τοῦ ο ὀστακὸν λέγουσι, καθάπερ καὶ
 ὀσταφίδας. Ἐπίχαρμος δὲ ἐν Γᾷ καὶ Θαλάσσᾳ φησίν ( p.
 223 L )· 
 κἀστακοὶ γαμψώνυχοι. 
 Σπεύσιππος δὲ ἐν βʹ Ὁμοίων παραπλήσιά
 φησιν εἶναι τῶν μαλακοστράκων κάραβον, ἀστακόν, νύμφην,
 ἄρκτον, καρκίνον, πάγουρον. Διοκλῆς δ’ ὁ Καρύστιός φησι·
 ‘καρῖδες, καρκίνοι, κάραβοι, ἀστακοὶ εὔστομα καὶ
 διουρητικά.’ κολύβδαιναν δ’ εἴρηκεν Ἐπίχαρμος ἐν τοῖς
 προεκκειμένοις ( Litt. b ), ὡς μὲν Νίκανδρός
 φησι ( fr. 139 Schn ), τὸ θαλάσσιον αἰδοῖον, ὡς
 δ’ ὁ Ἡρακλείδης ἐν Ὀψαρτυτικῷ, τὴν καρῖδα. Ἀριστοτέλης δ’ ἐν πέμπτῳ ζῴων
 μορίων ( h. a. V p. 541b 19 ) ‘τῶν μαλακοστράκων
 ὀχεύονται, φησί, κάραβοι, ἀστακοί, καρῖδες καὶ τὰ τοιαῦτα,
 ὥσπερ καὶ τὰ ὀπισθουρητικὰ τῶν τετραπόδων. ὀχεύονται δὲ τοῦ
 ἔαρος ἀρχομένου πρὸς τῇ γῇ (ἤδη γὰρ ὦπται ἡ ὀχεία πάντων
 τῶν τοιούτων), ἐνιαχοῦ δὲ ὅταν τὰ σῦκα ἄρχηται πεπαίνεσθαι.
 γίνονται δ’ οἱ μὲν κάραβοι ( ib. p. 549b 13 ) ἐν
 τοῖς τραχέσι καὶ πετρώδεσιν, οἱ δ’ ἀστακοὶ ἐν τοῖς λείοις,
 ἐν δὲ τοῖς πηλώδεσιν οὐδέτεροι. διὸ καὶ ἐν Ἑλλησπόντῳ μὲν
 καὶ περὶ Θάσον ἀστακοὶ γίνονται, περὶ δὲ τὸ Σίγειον καὶ τὸν
 Ἄθω κάραβοι. εἰσὶ δ’ οἱ κάραβοι μακρόβιοι πάντες.’
 Θεόφραστος δ’ ἐν τῷ περὶ τῶν φωλευόντων ( fr. 177
 W ) τοὺς ἀστακοὺς καὶ καράβους καὶ καρῖδας
 ἐκδύεσθαί φησι τὸ γῆρας.

περὶ δὲ τῶν ΚΑΡΙΔΩΝ, ὅτι καὶ πόλις ἦν Καρίδες περὶ Χίον τὴν
 νῆσον Ἔφορος ἐν τῇ γʹ ἱστορεῖ ( FHG I
 242 ), κτίσαι φάσκων αὐτὴν τοὺς διασωθέντας ἐκ τοῦ
 ἐπὶ Δευκαλίωνος γενομένου κατακλυσμοῦ μετὰ Μάκαρος, καὶ
 μέχρι νῦν τὸν τόπον καλεῖσθαι Καρίδας. ὁ δὲ ὀψοδαίδαλος
 Ἀρχέστρατος παραινεῖ τάδε ( fr. 24 Ri )· 
 ἢν δέ ποτ’ εἰς Ἴασον Καρῶν πόλιν εἰσαφίκηαι, 
 καρῖδ’ εὐμεγέθη λήψῃ· σπανία δὲ πρίασθαι· 
 ἐν δὲ Μακηδονίᾳ τε καὶ Ἀμβρακίᾳ μάλα πολλαί. 
 ἐκτεταμένως δ’ εἴρηκε καρῖδα Ἀραρὼς μὲν ἐν
 Καμπυλίωνι ( II 217 K )· 
 
 αἵ τε καμπύλαι 
 καρῖδες ἐξήλλοντο δελφίνων δίκην 
 εἰς σχοινόπλεκτον ἄγγος. 
 καὶ Εὔβουλος ἐν Ὀρθάννῃ ( II 192 K )·
 
 καρῖδα καθηκατω κἀνέσπασ’ αὖθις. 
 Ἀναξανδρίδης Λυκούργῳ ( II 144 K )·
 
 καὶ συμπαίζει καριδαρίοις 
 μετὰ περκιδίων καὶ θρᾳττιδίων 
 καὶ ψητταρίοις μετὰ κωθαρίων 
 καὶ σκινδαρίοις μετὰ κωβιδίων. 
 ὁ δ’ αὐτὸς κἀν Πανδάρῳ φησίν ( ib.
 149 )· 
 οὐκ ἐπικεκυφὼς ὀρθός, ὦ βέλτιστ᾽, ἔσῃ· 
 αὕτη δὲ καριδοι τὸ σῶμα καμπύλη, 
 ἄγκυρά τ’ ἐστὶν ἄντικρυς τοῦ σώματος. 
 ἐν δὲ Κερκίῳ ( ib. 143 )· 
 ἐρυθρότερον καρῖδος ὀπτῆς σ’ ἀποφανῶ. 
 Εὔβουλος Τιτθαῖς ( II 204 K ) 
 καρῖδάς τε τῶν 
 κυφῶν. 
 καὶ Ὠφελίων Καλλαίσχρῳ ( ib. 294 )·
 
 κυρταὶ δ’ ὁμοῦ καρῖδες ἐν ξηρῷ πέδω. 
 καὶ ἐν Ἰαλέμῳ ( ib. 293 )· 
 ὠρχοῦντο δ’ ὡς καρῖδες ἀνθράκων ἔπι 
 πηδῶσι κυρταί. 
 
 συνεσταλμένως δ’ εἴρηκεν Εὔπολις ἐν Αἰξὶν οὕτως
 ( I 259 K )· 
 πλὴν 
 ἅπαξ ποτ’ ἐν Φαίακος ἔφαγον καρίδας. 
 καὶ ἐν Δήμοις ( ib. 286 )· 
 ἔχων τὸ πρόσωπον καρίδος μασθλητίνης.

ὠνομάσθησαν δὲ καρῖδες ἀπὸ τοῦ κάρα· τὸ πλεῖστον γὰρ μέρος
 τοῦ σώματος ἡ κεφαλὴ ἀπηνέγκατο. καρίδες δὲ βραχέως οἱ
 Ἀττικοὶ ἀναλόγως· παρὰ γὰρ τὸ κάρη γέγονε διὰ τὸ μείζονι
 κεχρῆσθαι κεφαλῇ. ὡς οὖν παρὰ τὸ γραφὴ γραφὶς καὶ βολὴ
 βολίς, οὕτως καὶ παρὰ τὸ κάρη καρίς. ταθείσης δὲ τῆς
 παρατελευταίας ἐτάθη καὶ τὸ τέλος, καὶ ὁμοίως λέγεται τῷ
 ψηφὶς καὶ κρηπίς καὶ τευθίς .

περὶ δὲ τῶν ὀστρακοδέρμων τούτων Δίφιλος μὲν ὁ Σίφνιος οὕτω
 γράφει· ‘τῶν δ’ ὀστρακοδέρμων καρίς, ἀστακός, κάραβος,
 καρκίνος, λέων τοῦ αὐτοῦ γένους ὄντα διαφέρουσι. μείζων δ᾽
 ἐστὶν ὁ λέων τοῦ ἀστακοῦ. οἱ δὲ κάραβοι καὶ γραψαῖοι
 λέγονται· τῶν καρκίνων δ’ εἰσὶν σαρκωδέστεροι. ὁ δὲ
 καρκίνος βαρὺς καὶ δύσπεπτος.’ Μνησίθεος δ’ ὁ Ἀθηναῖος ἐν
 τῷ περὶ ἐδεστῶν ‘κάραβοι, φησί, καὶ καρκίνοι καὶ καρῖδες
 καὶ τὰ ὅμοια δύσπεπτα μὲν πάντα, τῶν δ’ ἄλλων ἰχθύων
 εὐπεπτότερα πολλῷ. πρέπει δ’ αὐτοῖς ὀπτᾶσθαι μᾶλλον ἢ
 ἕψεσθαι.’ 
 κουρίδας δὲ τὰς καρῖδας εἴρηκε Σώφρων ἐν γυναικείοις οὕτως
 ( fr. 34 Bo )· ‘ἴδε καλᾶν κουρίδων, ἴδε καμμάρων, ἴδε φίλα· θᾶσαι μὰν ὡς ἐρυθραί
 τ’ ἐντὶ καὶ λειοτριχιῶσαι.’ Ἐπίχαρμος δ’ ἐν Γᾷ καὶ Θαλάσσᾳ
 ( p. 224 L )· 
 κουρίδες τε φοινίκιαι. 
 ἐν δὲ Λόγῳ καὶ Λογίννᾳ διὰ τοῦ ω εἴρηκεν ( ib. 244 )· 
 ἀφύας τε κωρίδας τε καμπύλας. 
 Σιμωνίδης δέ ( fr. 15 B4 )· 
 θύννοισι τευθίς, κωβιοῖσι κωρίδες.

ἑξῆς εἰσεκομίσθη ταγηνιστὰ ἥπατα περιειλημένα τῷ καλουμένῳ
 ΕΠΙΠΛΩΙ, ὃν Φιλέταιρος ἐν Τηρεῖ ἐπίπλοιον εἴρηκεν ( II
 235 K ). εἰς ἃ ἀποβλέψας ὁ Κύνουλκος ‘λέγε ἡμῖν,
 ἔφη, ὦ σοφὲ Οὐλπιανέ, εἴ που κεῖται οὕτως τὸ ἧπαρ
 ἐντετυλιγμένον.’ καὶ ὅς· ‘ἐὰν πρότερον δείξῃς σὺ παρὰ τίνι
 ὁ ἐπίπλους εἴρηται ἐπὶ τοῦ λίπους καὶ τοῦ ὑμένος.’
 ἀντικορυσσομένων οὖν τούτων ὁ Μυρτίλος ἔφη· ‘ὁ μὲν ἐπίπλους
 παρ’ Ἐπιχάρμῳ ἐν Βάκχαις ( p. 222 L )· 
 καὶ τὸν ἀρχὸν ἐπικαλύψας ἐπιπλόῳ. 
 καὶ ἐν Θεαροῖς ( p. 242 )· 
 ὀσφύος τε πέρι κἠπιπλόου. 
 καὶ ὁ Χῖος δὲ Ἴων ἐν ταῖς Ἐπιδημίαις ( FHG II
 47 ) ἔφη· ‘τῷ ἐπίπλῳ ἐπικαλύψας.’ ἀπέχεις, φίλη
 κεφαλὴ Οὐλπιανέ, τὸν ἐπίπλουν, ἵν’ ἤδη ποτὲ αὐτῷ
 ἐντυλιχθεὶς κατακαυθῇς καὶ πάντας ἡμᾶς ζητήσεων ἀπαλλάξῃς.
 τὸ δὲ μαρτύριον τοῦ οὕτως διεσκευασμένου ἥπατος δίκαιος εἶ
 σὺ ἀπομνημονεῦσαι, προειρημένου σοι πάλαι ( p.
 95a ) ὅτε περὶ τῶν ὠτίων καὶ ποδῶν ἐζητοῦμεν,
 ὅτι Ἄλεξις ἐν Κρατείᾳ ἢ Φαρμακοπώλῃ εἴρηκε.
 πᾶσα δ’ ἡ ἐκλογὴ χρησίμη οὖσα εἰς
 πολλά, ἐπεὶ τὰ νῦν διὰ μνήμης οὐ κρατεῖς, αὐτὸς ἐγὼ
 διεξελεύσομαι. φησὶ δ’ οὕτως ὁ κωμικός ( II 335
 K )· 
 πρῶτον μὲν οὖν ὄστρεια παρὰ Νηρεῖ τινι 
 ἰδὼν γέροντι φυκί’ ἠμφιεσμένα 
 ἔλαβον ἐχίνους τ᾽· ἐστὶ γὰρ προοίμιον 
 δείπνου χαριέντως ταῦτα πεπρυτανευμένου. 
 τούτων δ’ ἀπολυθείς, κειμένων ἰχθυδίων 
 μικρῶν, τρεμόντων τῷ δέει τί πείσεται, 
 θαρρεῖν κελεύσας ἕνεκ’ ἐμοῦ ταῦτ’ οὐδὲ ἓν 
 φήσας ἀδικήσειν ἐπριάμην γλαῦκον μέγαν. 
 ἔπειτα νάρκην ἔλαβον, ἐνθυμούμενος 
 ὅτι δεῖ γυναικὸς ἐπιφερούσης δακτύλους 
 ἁπαλοὺς ὑπ’ ἀκάνθης μηδὲ ἓν τούτων παθεῖν. 
 ἐπὶ τὸ τάγηνον φυκίδας, ψήττας τινάς, 
 καρῖδα, φύκην, κωβιόν, πέρκην, σπάρον, 
 ἐποίησά τ’ αὐτὸ ποικιλώτερον ταῶ. 
 κρεᾴδι’ ἄττα , ποδάρια, ῥύγχη τινά, 
 ὠτάρι’ ὕει᾽, ἡπάτιον ἐγκεκαλυμμένον· 
 αἰσχύνεται γὰρ πελιδνὸν ὂν τῷ χρώματι. 
 τούτοις μάγειρος οὐ πρόσεισ’ οὐδ’ ὄψεται· 
 οἰμώξεται γὰρ νὴ Δί᾽. ἀλλ’ ἐγὼ σοφῶς 
 ταῦτ’ οἰκονομήσω καὶ γλαφυρῶς καὶ ποικίλως 
 οὕτω (ποῶ γὰρ τοὔψον αὐτός) ὥστε τοὺς 
 
 δειπνοῦντας εἰς τὰ λοπάδι’ ἐμβάλλειν ποῶ 
 ἐνίοτε τοὺς ὀδόντας ὑπὸ τῆς ἡδονῆς. 
 τὰς σκευασίας πάντων δὲ καὶ τὰς συστάσεις 
 τούτων ἕτοιμός εἰμι δεικνύειν, λέγειν, 
 προῖκα προδιδάσκειν, ἂν θέλῃ τις μανθάνειν.

ὅτι δ’ ἔθος τῷ ἐπίπλῳ περικαλύπτεσθαι τὰ ἡπάτια, Ἡγήσανδρος
 ὁ Δελφὸς ἐν ὑπομνήμασί φησι ( FHG IV 419 )
 Μετάνειραν τὴν ἑταίραν ὡς ἐν τοῖς κεκαλυμμένοις ἡπατίοις
 αὐτὴ πνευμόνιον ἔλαβε καὶ ὡς περιελοῦσα τὸ στέαρ εἶδεν,
 ἀνέκραγεν· 
 ἀπόλωλα, πέπλων μ’ ὤλεσαν περιπτυχαί. 
 μήποτε δὲ καὶ Κρώβυλος ὁ κωμῳδιοποιὸς αἰσχυνόμενον
 εἶπε τὸ τοιοῦτο ἧπαρ ὥσπερ καὶ Ἄλεξις, ἐν Ψευδυποβολιμαίῳ
 λέγων οὕτως ( IV 567 M )· 
 καὶ πλεκτάνην στιφρὰν σφόδρ’ ἐπὶ τούτοις τέ που 
 αἰσχυνόμενον ἧπαρ καπρίσκου σκατοφάγου. 
 ἡπάτιον δ’ εἴρηκεν Ἀριστοφάνης ἐν Ταγηνισταῖς
 ( fr. 506, 2 K ) καὶ Ἀλκαῖος ἐν Παλαίστρᾳ
 ( I 762 K ) Εὔβουλός τ’ ἐν Δευκαλίωνι
 ( II 173 ). δασυντέον δὲ λέγοντας
 τὸ ἧπαρ· καὶ γὰρ ἡ συναλοιφή ἐστιν παρ’ Ἀρχιλόχῳ διὰ
 δασέος. φησὶ γάρ ( fr. 131 B4 ) 
 χολὴν γὰρ οὐκ ἔχεις ἐφ’ ἥπατι. 
 ἐστὶ δὲ καὶ ἰχθύς τις ἥπατος καλούμενος, ὅν φησιν
 ὁ αὐτὸς Εὔβουλος ἐν Λάκωσιν ἢ Λήδᾳ οὐκ ἔχειν
 χολήν ( II 185 K )· 
 
 οὐκ ᾤου σύ με 
 χολὴν ἔχειν, ὡς δ’ ἡπάτῳ μοι διελέγου; 
 ἐγὼ δέ γ’ εἰμὶ τῶν μελαμπύγων ἔτι. 
 Ἡγήσανδρος δ’ ἐν ὑπομνήμασιν ( FHG IV
 420 ) ἐν τῇ κεφαλῇ φησι τὸν ἥπατον δύο λίθους
 ἔχειν τῇ μὲν αὐγῇ καὶ τῷ χρώματι παραπλησίους τοῖς ἐν
 τοῖσ ὀστρείοις, τῷ δὲ σχήματι ῥομβοειδεῖς.

ΤΑΓΗΝΙΣΤΩΝ δ’ ἰχθύων μνημονεύει Ἄλεξις ἐν Δημητρίῳ
 ( II 315 K ) καθάπερ κἀν τῷ προκειμένῳ
 δράματι. Εὔβουλος Ὀρθάννῃ ( II 190 K )· 
 πᾶσα δ’ εὔμορφος γυνὴ 
 ἐρῶσα φοιτᾷ τηγάνων τε σύντροφα 
 τριβαλλοπανόθρεπτα μειρακύλλια, 
 ὁμοῦ δὲ τευθὶς καὶ Φαληρικὴ κόρη 
 σπλάγχνοισιν ἀρνείοισι συμμεμιγμένη 
 πηδᾷ, χορεύει, πῶλος ὣς ἀπὸ ζυγοῦ. 
 ῥιπὶς δ’ ἐγείρει φύλακας Ἡφαίστου κύνας 
 θερμῇ παροξύνουσα τηγάνου πνοῇ· 
 ὀσμὴ δὲ πρὸς μυκτῆρας ἠρεθισμένη 
 ᾄσσει· μεμαγμένη δὲ Δήμητρος κόρη 
 κοίλη φάραγγος δακτύλου πιέσματι 
 σύρει τριήρους ἐμβολὰς μιμουμένη, 
 δείπνου πρόδρομον ἄριστον. 
 ἤσθιον δὲ καὶ ταγηνιστὰς σηπίας. Νικόστρατος ἢ
 Φιλέταιρος ἐν Ἀντύλλῳ φησίν ( II 221 K )· 
 
 οὔποτ’ ἂν αὖθις αὖ 
 σηπίαν ἀπὸ τηγάνου 
 τολμήσαιμι φαγεῖν μόνος. 
 Ἡγήμων δ’ ἐν Φιλίννῃ καὶ γόνον ἐκ ταγήνου
 ἐσθίοντας ποιεῖ ἐν τούτοις ( I 700 K )· 
 μάλα ταχέως αὐτῶν πρίω .. πουλύπουν 
 καὶ δὸς καταφαγεῖν κἀπὸ τηγάνου γόνον.’

ἐπὶ τούτοις οὐχ ἡσθεὶς ὁ Οὐλπιανός, ἀνιαθεὶς δέ, ἀποβλέψας
 ὡς ἡμᾶς καὶ τὰ ἐξ Ὀρθάννου Εὐβούλου ἰαμβεῖα εἰπών ( II
 192 K )· 
 ὡς εὖ νεναυάγηκεν ἐπὶ τοῦ τηγάνου 
 ὁ θεοῖσιν ἐχθρὸς 
 Μυρτίλος· ὅτι γὰρ οὐδὲν τούτων πριάμενός ποτε
 ἔφαγεν εὖ οἶδα, τῶν τινος οἰκετῶν αὐτοῦ εἰπόντος μοί ποτε
 τὰ ἐκ Πορνοβοσκοῦ Εὐβούλου ἰαμβεῖα τάδε ( ib.
 194 )· 
 τρέφει με Θετταλός τις ἄνθρωπος βαρύς, 
 πλουτῶν, φιλάργυρος δὲ κἀλιτήριος, 
 ὀψοφάγος, ὀψωνῶν δὲ μέχρι τριωβόλου. 
 ἐπεὶ δὲ πεπαιδευμένος ἦν ὁ νεανίσκος καὶ οὐχὶ παρὰ
 τῷ Μυρτίλῳ γε, ἀλλὰ παρὰ ἄλλῳ τινί, ὡς ἐπυνθανόμην αὐτοῦ
 πῶς εἰς τὸν Μυρτίλον ἐνέπεσεν, ἔφη μοι τὰ ἐκ Νεοττίδος
 Ἀντιφάνους τάδε ( II 79 K )· 
 παῖς ὢν μετ’ ἀδελφῆς εἰς Ἀθήνας ἐνθάδε 
 ἀφικόμην ἀχθεὶς ὑπό τινος ἐμπόρου, 
 Σύρος τὸ γένος ὤν. περιτυχὼν δ’ ἡμῖν ὁδὶ 
 κηρυττομένοις ὀβολοστάτης ὢν ἐπρίατο, 
 ἄνθρωπος ἀνυπέρβλητος εἰς πονηρίαν, 
 
 τοιοῦτος οἷος μηδὲν εἰς τὴν οἰκίαν, 
 μηδ’ ὧν ὁ Πυθαγόρας ἐκεῖνος ἤσθιεν 
 ὁ τρισμακαρίτης, εἰσφέρειν ἔξω θύμου.’

ἔτι τοῦ Οὐλπιανοῦ τοιαῦτά τινα παίζοντος ὁ Κύνουλκος
 ἀνέκραγεν· ‘ἄρτου δεῖ καὶ οὐ τοῦ Μεσσαπίων βασιλέως λέγω
 τοῦ ἐν Ἰαπυγίᾳ, περὶ οὗ καὶ σύγγραμμά ἐστι Πολέμωνι
 ( fr. 89 Pr ). μνημονεύει δ’ αὐτοῦ καὶ
 Θουκυδίδης ἐν ζʹ ( c. 33 ) καὶ
 Δημήτριος ὁ κωμῳδιοποιὸς ἐν τῷ ἐπιγραφομένῳ δράματι Σικελία
 διὰ τούτων ( I 795 K )· 
 κἀκεῖθεν εἰς τὴν Ἰταλίαν ἀνέμῳ Νότῳ 
 διεβάλομεν τὸ πέλαγος εἰς Μεσσαπίους· 
 Ἄρτος δ’ ἀναλαβὼν ἐξένισεν ἡμᾶς καλῶς. 
 Β. ξένος γε χαρίεις. Α. ἦν ἐκεῖ .... μέγας 
 καὶ λαμπρὸς ἦν. 
 οὐ τούτου οὖν τοῦ Ἄρτου ὁ νῦν καιρὸς ἦν, ἀλλὰ τῶν
 εὑρημένων ὑπὸ τῆς Σιτοῦς καλουμένης Δήμητρος καὶ Σιμαλίδος·
 οὕτως γὰρ ἡ θεὸς παρὰ Συρακοσίοις τιμᾶται, ὡς ὁ 
 αὐτὸς Πολέμων ἱστορεῖ ἐν τῷ περὶ τοῦ Μορύχου ( fr. 74
 Pr ). ἐν δὲ τῷ αʹ τῶν πρὸς Τίμαιον ἐν
 Σκώλῳ φησὶ τῷ Βοιωτιακῷ Μεγαλάρτου καὶ Μεγαλομάζου ἀγάλματα
 ἱδρῦσθαι.’ ἐπεὶ δὲ ἤδη ἄρτοι
 εἰσεκομίζοντο καὶ πλῆθος ἐπ’ αὐτοῖς παντοδαπῶν βρωμάτων,
 ἀποβλέψας εἰς αὐτὰ ἔφη· 
 ‘τοῖς ἄρτοις ὅσας 
 ἱστᾶσι παγίδας οἱ ταλαίπωροι βροτοί, 
 φησὶν Ἄλεξις ἐν τῇ Εἰς τὸ φρέαρ ( II 319
 K ). ἡμεῖς οὖν εἴπωμέν τι καὶ περὶ ΑΡΤΩΝ.’

προφθάσας δ’ αὐτὸν ὁ Ποντιανὸς ἔφη· ‘Τρύφων ὁ Ἀλεξανδρεὺς
 ἐν τοῖς φυτικοῖς ἐπιγραφομένοις ( fr. 117 V )
 ἄρτων ἐκτίθεται γένη, εἴ τι κἀγὼ μέμνημαι, ζυμίτην, ἄζυμον,
 σεμιδαλίτην, χονδρίτην, συγκομιστόν — τοῦτον δ’ εἶναί φησι
 καὶ διαχωρητικώτερον τοῦ καθαροῦ — , τὸν ἐξ ὀλυρῶν, τὸν ἐκ
 τιφῶν, τὸν ἐκ μελινῶν. γίνεται μέν, φησίν, ὁ χονδρίτης ἐκ
 τῶν ζειῶν· ἐκ γὰρ κριθῆς χόνδρον μὴ γίνεσθαι. παρὰ δὲ τὰς
 ὀπτήσεις ὀνομάζεσθαι ἰπνίτην, οὗ μνημονεύειν Τιμοκλέα ἐν
 Ψευδολῃσταῖς οὕτως ( II 465 K )· 
 καταμαθὼν δὲ κειμένην θερμὴν σκάφην 
 θερμῶν ἰπνιτῶν ἤσθιον. 
 ΕΣΧΑΡΙΤΗΣ. τούτου μνημονεύει Ἀντίδοτος ἐν
 Πρωτοχόρῳ ( II 411 K )· 
 λαβόντα θερμοὺς ἐσχαρίτας, πῶς γὰρ οὔ; 
 τούτους ἀνειλίττοντα βάπτειν εἰς γλυκύν. 
 καὶ Κρώβυλος ἐν Ἀπαγχομένῳ ( IV 565
 M )· 
 καὶ σκάφην λαβών τινα 
 τῶν ἐσχαριτῶν τῶν καθαρῶν. 
 Λυγκεὺς δ’ ὁ Σάμιος ἐν τῇ πρὸς Διαγόραν ἐπιστολῇ
 συγκρίνων τὰ Ἀθήνησι γινόμενα τῶν
 ἐδωδίμων πρὸς τὰ ἐν Ῥόδῳ φησίν· ‘ἔτι δὲ σεμνυνομένων παρ᾽
 ἐκείνοις τῶν ἀγοραίων ἄρτων, ἀρχομένου μὲν τοῦ δείπνου καὶ
 μεσοῦντος οὐθὲν λειπομένους ἐπιφέρουσιν· ἀπειρηκότων δὲ καὶ
 πεπληρωμένων ἡδίστην ἐπεισάγουσι διατριβὴν τὸν διάχριστον
 ἐσχαρίτην καλούμενον, ὃς οὕτω κέκραται τοῖς μειλίγμασι καὶ
 τῇ μαλακότητι καὶ τοιαύτην ἐνθρυπτόμενος ἔχει πρὸς τὸν
 γλυκὺν συναυλίαν ὥστε προσβιαζόμενος θαυμαστόν τι συντελεῖ·
 καθάπερ ἀνανήφειν πολλάκις γίνεται τὸν μεθύοντα, τὸν αὐτὸν
 τρόπον ὑπὸ τῆς ἡδονῆς ἀναπεινῆν γίνεται τὸν ἐσθίοντα.’
 
 ΑΤΑΒΥΡΙΤΗΝ. Σώπατρος ἐν Κνιδίᾳ· 
 Ἀταβυρίτης δ’ ἄρτος ἦν πλησίγναθος. 
 ΑΧΑΙΝΑΣ. τούτου τοῦ ἄρτου μνημονεύει Σῆμος 
 ἐν ηʹ Δηλιάδος ( FHG IV
 494 ) λέγων ταῖς θεσμοφόροις γίνεσθαι. εἰσὶ δὲ ἄρτοι
 μεγάλοι, καὶ ἑορτὴ καλεῖται Μεγαλάρτια ἐπιλεγόντων τῶν
 φερόντων· 
 ἀχαΐνην στέατος ἔμπλεων τράγον. 
 ΚΡΙΒΑΝΙΤΗΝ. τούτου μνημονεύει Ἀριστοφάνης 
 ἐν Γήρᾳ· ποιεῖ δὲ λέγουσαν ἀρτόπωλιν διηρπασμένων
 αὐτῆς τῶν ἄρτων ὑπὸ τῶν τὸ γῆρας ἀποβαλλόντων ( I 422
 K )· 
 
 τουτὶ τί ἦν τὸ πρᾶγμα; Β. θερμούς, ὦ τέκνον. 
 Α. ἀλλ’ ἦ παραφρονεῖς; Β. κριβανίτας, ὦ τέκνον. 
 Α. τί κριβανίτας; Β. πάνυ δὲ λευκούς, ὦ τέκνον. 
 ΕΓΚΡΥΦΙΑΝ. τούτου μνημονεύει Νικόστρατος ἐν
 Ἱεροφάντῃ ( II 223 K ) καὶ ὁ ὀψοδαίδαλος
 Ἀρχέστρατος, οὗ κατὰ καιρὸν ( p. 111 f ) τὸ
 μαρτύριον παραθήσομαι. 
 ΔΙΠΥΡΟΝ. Εὔβουλος ἐν Γανυμήδει. 
 διπύρους τε θερμούς. Β. οἱ δίπυροι δ’ εἰσὶν
 τίνες; 
 Β. ἄρτοι τρυφῶντες, 
 Ἀλκαῖος Γανυμήδει ( I 757 K ). 
 ΛΑΓΑΝΟΝ. τοῦτο ἐλαφρόν τ’ ἐστὶ καὶ ἄτροφον, καὶ μᾶλλον
 αὐτοῦ ἔτι ἡ ΕΠΑΝΘΡΑΚΙΣ καλουμένη. μνημονεύει δὲ τοῦ μὲν
 Ἀριστοφάνης ἐν Ἐκκλησιαζούσαις φάσκων ( 843 )·
 
 λάγανα πέττεται, 
 τῆς δ’ ἀπανθρακίδος Διοκλῆς ὁ Καρύστιος ἐν
 αʹ Ὑγιεινῶν οὑτωσὶ λέγων· ‘ἡ δ’ ἀπανθρακίς
 ἐστι τῶν λαγάνων ἁπαλωτέρα.’ ἔοικε δὲ καὶ οὗτος ἐπ᾽
 ἀνθράκων γίνεσθαι, ὥσπερ καὶ ὁ παρ’ Ἀττικοῖς ἐγκρυφίας· ὃν
 καὶ Ἀλεξανδρεῖς τῷ Κρόνῳ ἀφιεροῦντες προτιθέασιν ἐσθίειν τῷ
 βουλομένῳ ἐν τῷ τοῦ Κρόνου ἱερῷ.

Ἐπίχαρμος δ’ ἐν Ἥβης γάμῳ κἀν Μούσαισ — τοῦτο δὲ τὸ δρᾶμα
 διασκευή ἐστι τοῦ προκειμένου — ἄρτων ἐκτίθεται γένη
 ( p. 231 L ) ΚΡΙΒΑΝΙΤΗΝ, ὅμωρον, σταιτίτην,
 ἐγκρίδα, ἀλειφατίτην, |ἡμιάρτιον. ὧν καὶ Σώφρων ἐν γυναικείοις μίμοις μνημονεύει λέγων οὕτως
 ( fr. 11 Bo )· ‘δεῖπνον ταῖς θείαις
 κριβανίτας καὶ ὁμώρους καὶ ἡμιάρτιον ἑκάστᾳ.’ οἶδα δ᾽,
 ἄνδρες φίλοι, ὅτι Ἀττικοὶ μὲν διὰ τοῦ 
 ρ στοιχείου λέγουσι καὶ κρίβανον καὶ κριβανίτην,
 Ἡρόδοτος δ’ ἐν δευτέρᾳ τῶν ἱστοριῶν ἔφη ( c.
 92 )· ‘κλιβάνῳ διαφανεῖ.’ καὶ ὁ Σώφρων δὲ ἔφη
 ( fr. 10 Bo )· ‘τίς σταιτίτας ἢ κλιβανίτας ἢ
 ἡμιάρτια πέσσει;’ ὁ δ’ αὐτὸς μνημονεύει καὶ ΠΛΑΚΙΤΑ τινὸς
 ἄρτου ἐν γυναικείοις ( fr. 12 )· ‘εἰς νύκτα μ᾽
 ἑστιάσειν ἄρτῳ πλακίτᾳ.’ καὶ ΤΥΡΩΝΤΟΣ δ’ ἄρτου μνημονεύει ὁ
 Σώφρων ἐν τῇ ἐπιγραφομένῃ Πενθερᾷ οὕτως ( fr.
 32 )· ‘συμβουλεύω τ’ ἐμφαγεῖν· ἄρτον γάρ τις
 τυρῶντα τοῖς παιδίοις ἴαλε.’ Νίκανδρος δ’ ὁ Κολοφώνιος ἐν
 ταῖς Γλώσσαις ( fr. 184 Schn ) τὸν ἄζυμον ἄρτον
 καλεῖ ΔΑΡΑΤΟΝ. Πλάτων δ’ ὁ κωμῳδιοποιὸς ἐν Νυκτὶ μακρᾷ τοὺς
 μεγάλους ἄρτους καὶ ῥυπαροὺς ΚΙΛΙΚΙΟΥΣ ὀνομάζει διὰ τούτων
 ( I 624 K )· 
 κἆθ’ ἧκεν ἄρτους πριάμενος 
 μὴ τῶν καθαρύλλων, ἀλλὰ μεγάλους Κιλικίους. 
 ἐν δὲ τῷ Μενελάῳ ἐπιγραφομένῳ ΑΛΕΛΑΙΟΥΣ τινὰς
 ἄρτους καλεῖ ( ib. 622 ). ΑΥΤΟΠΥΡΟΥ δ’ ἄρτου
 μέμνηται Ἄλεξις ἐν Κυπρίῳ ( II 340 K )· 
 τὸν δ’ αὐτόπυρον ἄρτον ἀρτίως φαγών. 
 Φρύνιχος δ’ ἐν Ποαστρίαις αὐτοπυρίτας αὐτοὺς καλῶν
 φησιν ( I 380 K )· 
 αὐτοπυρίταισί τ’ ἄρτοις καὶ λιπῶσι στεμφύλοις. 
 
 ΟΡΙΝΔΟΥ δ’ ἄρτου μέμνηται Σοφοκλῆς ἐν Τριπτολέμῳ
 ( fr. 548 N ) ἤτοι τοῦ ἐξ ὀρύζης γινομένου ἢ
 ἀπὸ τοῦ ἐν Αἰθιοπίᾳ γιγνομένου σπέρματος, ὅ ἐστιν ὅμοιον
 σησάμῳ. ΚΟΛΛΑΒΟΥ δ’ ἄρτου Ἀριστοφάνης ἐν Ταγηνισταῖς
 ( I 520 K )· 
 λαμβάνετε κόλλαβον ἕκαστος. 
 καὶ πάλιν ( fr. 506 K )· 
 ἢ δέλφακος ὀπωρινῆς 
 ἠτριαίαν φέρετε δεῦρο μετὰ κολλάβων 
 χλιερῶν. 
 γίνονται δ’ οἱ ἄρτοι οὗτοι ἐκ νέου πυροῦ, ὡς
 Φιλύλλιος ἐν Αὔγῃ παρίστησιν ( I 782 K )· 
 αὐτὸς φέρων πάρειμι πυρῶν ἐκγόνους τριμήνων 
 γαλακτοχρῶτας κολλάβους θερμούς. 
 ΜΑΚΩΝΙΔΩΝ δ’ ἄρτων μνημονεύει Ἀλκμὰν ἐν τῷ
 εʹ οὕτως ( fr. 74 b B4 )· 
 κλῖναι μὲν ἑπτὰ καὶ τόσαι τράπεσδαι 
 μακωνίδων ἄρτων ἐπιστέφοισαι 
 λίνω τε σασάμω τε κἠν πελίχναις 
 πεδεσσι χρυσοκόλλα. 
 ἐστὶ δὲ βρωμάτιον διὰ μέλιτος καὶ
 λίνου. 
 τοῦ δὲ ΚΟΛΛΥΡΑΣ καλουμένου ἄρτου Ἀριστοφάνης ἐν Εἰρήνῃ
 ( 122 )· 
 κολλύραν μεγάλην καὶ κόνδυλον ὄψον ἐπ’ αὐτῇ. 
 καὶ ἐν Ὁλκάσι ( I 499 K )· καὶ κολλύραν τοῖσι περῶσιν διὰ τοὐν
 Μαραθῶνι 
 τρόπαιον.

ὁ δὲ ΟΒΕΛΙΑΣ ἄρτος κέκληται ἤτοι ὅτι ὀβολοῦ πιπράσκεται, ὡς
 ἐν τῇ Ἀλεξανδρείᾳ, ἢ ὅτι ἐν ὀβελίσκοις ὠπτᾶτο. Ἀριστοφάνης
 Γεωργοῖς ( I 417 K )· 
 εἶτ’ ἄρτον ὀπτῶν τυγχάνει τις ὀβελίαν. 
 Φερεκράτης Ἐπιλήσμονι ( I 160 K )·
 
 ὠλεν ὀβελίαν σποδιν, ἄρτου δὲ μὴ προτιμᾶν. 
 ἐκαλοῦντο δὲ καὶ ὀβελιαφόροι οἱ ἐν ταῖς πομπαῖς
 παραφέροντες αὐτοὺς ἐπὶ τῶν ὤμων. Σωκράτης ἐν Ϛʹ 
 Ἐπικλήσεων τὸν ὀβελίαν φησὶν ἄρτον Διόνυσον εὑρεῖν ἐν ταῖς
 στρατείαις. 
 ΕΤΝΙΤΑΣ ἄρτος ὁ προσαγορευόμενος λεκιθίτας, ὥς φησιν
 Εὐκράτης. πανὸς ἄρτος· Μεσσάπιοι. καὶ τὴν πλησμονὴν πανίαν
 καὶ πάνια τὰ πλήσμια· Βλαῖσος ἐν Μεσοτρίβᾳ καὶ Δεινόλοχος
 ἐν Τηλέφῳ ( p. 305 L ) Ῥίνθων τε ἐν Ἀμφιτρύωνι.
 καὶ Ῥωμαῖοι δὲ πᾶνα τὸν ἄρτον καλοῦσι. 
 ΝΑΣΤΟΣ ἄρτος ζυμίτης καλεῖται μέγας, ὥς φησι Πολέμαρχος καὶ
 Ἀρτεμίδωρος, Ἡρακλέων δὲ πλακοῦντος εἶδος. Νικόστρατος δ᾽
 ἐν Κλίνῃ ( II 223 K )· 
 ναστὸς τὸ μέγεθος τηλικοῦτος, δέσποτα, 
 λευκός· τὸ πάχος γὰρ ὑπερέκυπτε τοῦ κανοῦ. 
 ὀσμὴ δέ, τουπίβλημ’ ἐπεὶ περιῃρέθη, 
 
 ἄνω ᾽βάδιζε καὶ μέλιτι μεμιγμένη 
 ἀτμίς τις εἰς τὰς ῥῖνας· ἔτι γὰρ θερμὸς ἦν. 
 ΚΝΗΣΤΟΣ ἄρτος ποιὸς παρὰ Ἴωσι, Ἀρτεμίδωρος ὁ
 Ἐφέσιός φησιν ἐν Ἰωνικοῖς ὑπομνήμασι. 
 ΘΡΟΝΟΣ ἄρτου ὄνομα. Νεάνθης ὁ Κυζικηνὸς ἐν βʹ 
 Ἑλληνικῶν γράφων οὕτως ( FHG III 2 )· ‘ὁ δὲ
 Κόδρος τόμον ἄρτου τὸν καλούμενον θρόνον λαμβάνει καὶ κρέας
 καὶ τῷ πρεσβυτάτῳ νέμουσι.’ 
 ΒΑΚΧΥΛΟΣ δ’ ἐστὶν ἄρτος σποδίτης παρ’ Ἠλείοις καλούμενος,
 ὡς Νίκανδρος ἐν βʹ Γλωσσῶν ἱστορεῖ ( fr.
 121 Schn ). μνημονεύει δ’ αὐτοῦ καὶ Δίφιλος ἐν
 Διαμαρτανούσῃ οὕτως ( II 548 K )· 
 ἄρτους σποδίτας κρησερίτας περιφέρειν. 
 ἄρτου δ’ εἶδός ἐστι καὶ ὁ ΑΠΟΠΥΡΙΑΣ καλούμενος,
 ἐπ’ ἀνθράκων δ’ ὀπτᾶται. καλεῖται δ’ οὗτος ὑπό τινων
 ζυμίτης. Κρατῖνος Μαλθακοῖς ( I 45 K )· ‘πρῶτον
 ἀποπυρίαν ἔχω ζυμηταμιαδου πλεους κνεφαλλον.’

Ἀρχέστρατος δ’ ἐν τῇ Γαστρονομίᾳ περὶ ἀλφίτων καὶ ἄρτων
 οὕτως ἐκτίθεται ( fr. 3 Ri )· 
 πρῶτα μὲν οὖν δώρων μεμνήσομαι ἠυκόμοιο 
 Δήμητρος, φίλε Μόσχε· σὺ δ’ ἐν φρεσὶ βάλλεο
 σῇσιν. 
 ἔστι γὰρ οὖν τὰ κράτιστα λαβεῖν βέλτιστά τε
 πάντων, 
 εὐκάρπου κριθῆς καθαρῶς ἠσσημένα πάντα, 
 ἐν Λέσβῳ κλεινῆς Ἐρέσου περικύμονι μαστῷ, 
 λευκότερ’ αἰθερίας χιόνος. θεοὶ εἴπερ ἔδουσιν 
 ἄλφιτ᾽, ἐκεῖθεν ἰὼν Ἑρμῆς αὐτοῖς ἀγοράζει. 
 
 ἐστὶ δὲ κἀν Θήβαις ταῖς ἑπταπύλοις ἐπιεικῆ 
 κἀν Θάσῳ ἔν τ’ ἄλλαις πόλεσίν τισιν, ἀλλὰ γίγαρτα 
 φαίνονται πρὸς ἐκεῖνα· σαφεῖ τάδ’ ἐπίστασο δόξῃ. 
 στρογγυλοδίνητος δὲ τετριμμένος εὖ κατὰ χεῖρα 
 κόλλιξ Θεσσαλικός σοι ὑπαρχέτω, ὃν καλέουσι 
 κεῖνοι κριμνίταν, οἱ δ’ ἄλλοι χόνδρινον ἄρτον. 
 εἶτα τὸν ἐκ Τεγέας σεμιδάλεος υἱὸν ἐπαινῶ 
 ἐγκρυφίαν. τὸν δ’ εἰς ἀγορὰν ποιεύμενον ἄρτον 
 αἱ κλειναὶ παρέχουσι βροτοῖς κάλλιστον Ἀθῆναι. 
 ἐν δὲ φερεσταφύλοις Ἐρυθραῖς ἐκ κλιβάνου ἐλθὼν 
 λευκὸς ἁβραῖς θάλλων ὥραις τέρψει παρὰ δεῖπνον. 
 ταῦτ’ εἰπὼν ὁ τένθης Ἀρχέστρατος καὶ τὸν τῶν ἄρτων
 ποιητὴν ἔχειν συμβουλεύει Φοίνικα ἢ Λυδόν· ἠγνόει γὰρ τοὺς
 ἀπὸ τῆς Καππαδοκίας ἀρτοποιοὺς ἀρίστους ὄντας. λέγει δ᾽
 οὕτως ( fr. 4 )· 
 ἔστω δή σοι ἀνὴρ Φοῖνιξ ἢ Λυδὸς ἐν οἴκῳ, 
 ὅστις ἐπιστήμων ἔσται σίτοιο κατ’ ἦμαρ 
 παντοίας ἰδέας τεύχειν, ὡς ἂν σὺ κελεύῃς.

τῶν δ’ Ἀττικῶν ἄρτων ὡς διαφόρων μνημονεύει καὶ Ἀντιφάνης
 ἐν Ὀμφάλῃ οὕτως ( II 83 K )· 
 πῶς γὰρ ἄν τις εὐγενὴς γεγὼς 
 δύναιτ’ ἂν ἐξελθεῖν ποτ’ ἐκ τῆσδε στέγης, 
 ὁρῶν μὲν ἄρτους τούσδε λευκοσωμάτους 
 ἰπνὸν κατέχοντας ἐν πυκναῖς διεξόδοις, 
 ὁρῶν δὲ μορφὴν κριβάνοις ἠλλαγμένους, 
 
 μίμημα χειρὸς Ἀττικῆς, οὓς δημόταις 
 Θεαρίων ἔδειξεν. 
 οὗτός ἐστι Θεαρίων ὁ ἀρτοποιός, οὗ μνημονεύει
 Πλάτων ἐν Γοργίᾳ συγκαταλέγων αὐτῷ καὶ Μίθαικον οὕτως
 γράφων ( p. 518 b )· ‘.. οἵτινες ἀγαθοὶ
 γεγόνασιν ἢ εἰσὶ σωμάτων θεραπευταὶ ἔλεγές μοι πάνυ
 σπουδάζων, Θεαρίων ὁ ἀρτοκόπος καὶ Μίθαικος ὁ τὴν ὀψοποιίαν
 συγγεγραφὼς τὴν Σικελικὴν καὶ Σάραμβος ὁ κάπηλος, ὅτι οὗτοι
 θαυμάσιοι γεγόνασι σωμάτων θεραπευταί, ὃ μὲν ἄρτους
 θαυμαστοὺς παρασκευάζων, ὃ δὲ ὄψον, ὃ δὲ οἶνον.’ καὶ
 Ἀριστοφάνης ἐν Γηρυτάδῃ καὶ Αἰολοσίκωνι διὰ τούτων ( I
 392 K )· 
 ἥκω Θεαρίωνος ἀρτοπώλιον 
 λιπών, ἵν’ ἐστὶ κριβάνων ἑδώλια. 
 Κυπρίων δὲ ἄρτων μνημονεύει Εὔβουλος ὡς διαφόρων
 ἐν Ὀρθάννῃ διὰ τούτων ( II 192 K )· 
 δεινὸν μὲν ἰδόντα παριππεῦσαι 
 Κυπρίους ἄρτους· Μαγνῆτις γὰρ 
 λίθος ὣς ἕλκει τοὺς πεινῶντας. 
 τῶν δὲ ΚΟΛΛΙΚΙΩΝ ἄρτων — οἱ αὐτοὶ δ’ εἰσὶ τοῖς
 κολλάβοισ — Ἔφιππος ἐν Ἀρτέμιδι μνημονεύει οὕτως ( II
 250 K )· 
 παρ’ Ἀλεξάνδρου δ’ ἐκ Θετταλίας 
 κολλικοφάγου κρίβανος ἄρτων. 
 Ἀριστοφάνης δ’ ἐν Ἀχαρνεῦσιν ( 872 )·
 
 ὦ χαῖρε κολλικοφάγε Βοιωτίδιον.

τούτων οὕτω λεχθέντων ἔφη τις τῶν παρόντων γραμματικῶν,
 Ἀρριανὸς ὄνομα· ‘ταῦτα σιτία Κρονικά
 ἐστιν, ὦ ἑταῖροι. ἡμεῖς γὰρ ‘οὔτ’ ἀλφίτοισι χαίρομεν
 (πλήρης γὰρ ἄρτων ἡ πόλις) ’ οὔτε τῷ τῶν ἄρτων τούτων
 καταλόγῳ. ἐπεὶ δὲ καὶ ἄλλῳ Χρυσίππου τοῦ Τυανέως
 συγγράμματι ἐνέτυχον ἐπιγραφομένῳ Ἀρτοποιικῷ καὶ πεῖραν
 ἔσχον τῶν αὐτόθι ὀνομασθέντων παρὰ πολλοῖς τῶν φίλων,
 ἔρχομαι καὶ αὐτὸς λέξων τι περὶ ἄρτων. ὁ ΑΡΤΟΠΤΙΚΙΟΣ ἄρτος
 καλούμενος κλιβανικίου καὶ φουρνακίου διαφέρει. ἐὰν δ’ ἐκ
 σκληρᾶς ζύμης ἐργάζῃ αὐτόν, ἔσται καὶ λαμπρὸς καὶ εὔβρωτος
 πρὸς ξηροφαγίαν· εἰ δ’ ἐξ ἀνειμένης, ἔσται μὲν ἐλαφρός, οὐ
 λαμπρὸς δέ. κλιβανίκιος δὲ καὶ φουρνάκιος χαίρουσιν
 ἁπαλωτέρᾳ τῇ ζύμῃ. παρὰ δὲ τοῖς Ἕλλησι καλεῖταί τις ἄρτος
 ΑΠΑΛΟΣ ἀρτυόμενος γάλακτι ὀλίγῳ καὶ ἐλαίῳ καὶ ἁλσὶν
 ἀρκετοῖς. δεῖ δὲ τὴν ματερίαν ἀνειμένην ποιεῖν. οὗτος δὲ ὁ
 ἄρτος λέγεται Καππαδόκιος, ἐπειδὴ ἐν Καππαδοκίᾳ κατὰ τὸ
 πλεῖστον ἁπαλὸς ἄρτος γίνεται. τὸν δὲ τοιοῦτον ἄρτον οἱ
 Σύροι λαχμὰν προσαγορεύουσι, καί ἐστιν οὗτος ἐν Συρίᾳ
 χρηστότατος γινόμενος διὰ τὸ θερμότατος τρώγεσθαι καί ἐστιν
 ... ἄνθει παραπλήσιος. ὁ δὲ ΒΩΛΗΤΙΝΟΣ καλούμενος ἄρτος
 πλάττεται μὲν ὡς βωλήτης, καὶ ἀλείφεται ἡ μάκτρα
 ὑποπασσομένης μήκωνος, ἐφ’ ᾗ ἐπιτίθεται ἡ ματερία, καὶ ἐν
 τῷ ζυμοῦσθαι οὐ κολλᾶται τῇ καρδόπῳ. ἐπειδὰν δ’ ἐμβληθῇ εἰς τὸν φοῦρνον, ὑποπάσσεται τῷ κεράμῳ
 χόνδρος τις καὶ τότ’ ἐπιτίθεται ὁ ἄρτος καὶ ἕλκει χρῶμα
 κάλλιστον, ὅμοιον τῷ φουμώσῳ τυρῷ. ὁ δὲ ΣΤΡΕΠΤΙΚΙΟΣ ἄρτος
 συναναλαμβάνεται γάλακτι ὀλίγῳ, καὶ προσβάλλεται πέπερι καὶ
 ἔλαιον ὀλίγον· εἰ δὲ μή, στέαρ. εἰς δὲ τὸ καλούμενον
 ΑΡΤΟΛΑΓΑΝΟΝ ἐμβάλλεται οἰνάριον ὀλίγον καὶ πέπερι γάλα τε
 καὶ ἔλαιον ὀλίγον ἢ στέαρ. εἰς δὲ τὰ ΚΑΠΥΡΙΑ τὰ καλούμενα
 τράκτα μίξεις ὥσπερ καὶ εἰς ἄρτον.’

ταῦτ’ ἐκθεμένου τἀρχεστράτεια δόγματα τοῦ Ῥωμαίων
 μεγαλοσοφιστοῦ ὁ Κύνουλκος ἔφη· ‘Δάματερ σοφίας· οὐκ ἐτὸς
 ἄρα ψαμμακοσίους ἔχει μαθητὰς ὁ θαυμάσιος Βλεψίας καὶ
 πλοῦτον ἀπηνέγκατο τοσοῦτον ἐκ τῆς καλῆς ταύτης σοφίας ὑπὲρ
 Γοργίαν καὶ Πρωταγόραν. ὅθεν ὀκνῶ μὰ τὰς θεὰς εἰπεῖν
 πότερον αὐτὸς οὐ βλέπει ἢ οἱ ἑαυτοὺς μαθητὰς αὐτῷ
 παραδιδόντες πάντες ἕνα ἔχουσιν ὀφθαλμόν, ὡς μόλις διὰ τὸ
 πλῆθος ὁρᾶν. μακαρίους οὖν αὐτούς, μᾶλλον δὲ μακαρίτας
 εἶναί φημι τοιαύτας δείξεις τῶν διδασκάλων ποιουμένων.’
 πρὸς ὃν ὁ Μάγνος φιλοτράπεζος ὢν καὶ τὸν γραμματικὸν τοῦτον
 ὑπερεπαινῶν διὰ τὴν ἐκτένειαν ἔφη· 
 ‘οὗτοι ἀνιπτόποδες, χαμαιευνάδες, ἀερίοικοι, 
 κατὰ τὸν κωμικὸν Εὔβουλον ( II 212 K ),
 
 ἀνόσιοι λάρυγγες, 
 ἀλλοτρίων κτεάνων παραδειπνίδες, 
 
 οὐ χὠ προπάτωρ ὑμῶν Διογένης πλακοῦντά ποτε ἐσθίων
 ἐν δείπνῳ λάβρως πρὸς τὸν πυνθανόμενον ἔλεγεν ἄρτον ἐσθίειν
 καλῶς πεποιημένον; ὑμεῖς δ’ ‘ὦ λοπαδάγχαι’ κατὰ τὸν αὐτὸν
 ποιητὴν Εὔβουλον, ‘λευκῶν ὑπογαστριδίων’, ἑτέροις οὐ
 παραχωροῦντες φθέγγεσθε καὶ τὰς ἡσυχίας οὐκ ἄγετε, ἕως ἄν
 τις ὑμῖν ὡς κυνιδίοις ἄρτων ἢ ὀστέων προσρίψῃ. πόθεν ὑμῖν
 εἰδέναι ὅτι καὶ ΚΥΒΟΙ, οὐχ οὓς ἀεὶ μεταχειρίζεσθε, ἄρτοι
 εἰσὶ τετράγωνοι, ἡδυσμένοι ἀννήθῳ καὶ τυρῷ καὶ ἐλαίῳ, ὥς
 φησιν Ἡρακλείδης ἐν Ὀψαρτυτικῷ; παρεῖδε δὲ τοῦτον ὁ
 Βλεψίας, ὥσπερ καὶ τὸν ΘΑΡΓΗΛΟΝ, ὅν τινες καλοῦσι θαλύσιον
 — Κράτης δ’ ἐν βʹ Ἀττικῆς διαλέκτου ( p. 63
 W ) θάργηλον καλεῖσθαι τὸν ἐκ τῆς συγκομιδῆς
 πρῶτον γινόμενον ἄρτον — καὶ τὸν ΣΗΣΑΜΙΤΗΝ. οὐχ ἑώρακε δὲ
 οὐδὲ τὸν ΑΝΑΣΤΑΤΟΝ καλούμενον, ὃς ταῖς ἀρρηφόροις γίνεται.
 ἐστὶ δὲ καὶ ὁ ΠΥΡΑΜΟΥΣ ἄρτος διὰ σησάμων πεττόμενος καὶ
 τάχα ὁ αὐτὸς τῷ σησαμίτῃ ὤν. μνημονεύει δὲ πάντων τούτων
 Τρύφων ἐν αʹ φυτικῶν ( fr. 116 V ),
 καθάπερ καὶ τῶν ΘΙΑΓΟΝΩΝ ὀνομαζομένων· οὗτοι δ’ εἰσὶν ἄρτοι
 θεοῖς πεττόμενοι ἐν Αἰτωλίᾳ. ΔΡΑΜΙΚΕΣ δὲ καὶ ΑΡΑΞΙΣ παρ᾽
 Ἀθαμᾶσιν ἄρτοι τινὲς οὕτως καλοῦνται.

καὶ οἱ γλωσσογράφοι δὲ ἄρτων ὀνόματα καταλέγουσι· Σέλευκος
 μὲν ΔΡΑΜΙΝ ὑπὸ Μακεδόνων οὕτως καλούμενον, ΔΑΡΑΤΟΝ δ’ ὑπὸ
 Θεσσαλῶν. ΕΤΝΙΤΑΝ δέ φησι ἄρτον εἶναι
 λεκιθίτην, ΕΡΙΚΙΤΑΝ δὲ καλεῖσθαι τὸν ἐξ ἐρηριγμένου καὶ
 ἀσήστου πυροῦ γιγνόμενον καὶ χονδρώδους. Ἀμερίας δὲ καλεῖ
 ΞΗΡΟΠΥΡΙΤΑΝ τὸν αὐτόπυρον ἄρτον· ὁμοίως δὲ καὶ Τιμαχίδας.
 Νίκανδρος δὲ θιαγόνας φησὶν ( fr. 136 Schn )
 ἄρτους ὑπ’ Αἰτωλῶν καλεῖσθαι τοὺς τοῖς θεοῖς γινομένους.
 Αἰγύπτιοι δὲ τὸν ὑποξίζοντ’ ἄρτον ΚΥΛΛΑΣΤΙΝ καλοῦσιν.
 μνημονεύει δ’ αὐτοῦ Ἀριστοφάνης Δαναίσι ( I 457
 K )· 
 καὶ τὸν κυλλᾶστιν φθέγγου καὶ τὸν Πετόσιριν. 
 μνημονεύουσιν αὐτοῦ καὶ Ἑκαταῖος ( FHG I
 20 ) καὶ Ἡρόδοτος ( II 77 ) καὶ
 Φανόδημος ἐν ζʹ Ἀτθίδος ( FHG I
 367 ). ὁ δὲ Θυατειρηνὸς Νίκανδρος τὸν ἐκ τῆς κριθῆς
 ἄρτον γινόμενον ὑπὸ τῶν Αἰγυπτίων κυλλᾶστίν φησι καλεῖσθαι.
 τοὺς δὲ ῥυπαροὺς ἄρτους φαιοὺς ὠνόμασεν Ἄλεξις ἐν Κυπρίῳ
 οὕτως ( II 340 K )· 
 ἔπειτα πῶς ἦλθες; Β. μόλις 
 ὀπτωμένους κατέλαβον. Α. ἐξόλοι᾽· ἀτὰρ 
 πόσους φέρεις; Β. ἑκκαίδεκ᾽. Α. οἶσε δεῦρο ... 
 Β. λευκοὺς μὲν ὀκτώ, τῶν δὲ φαιῶν τοὺς ἴσους. 
 ΒΛΗΜΑ δέ φησι καλεῖσθαι τὸν ἐντεθρυμμένον ἄρτον
 καὶ θερμὸν Σέλευκος. Φιλήμων δ’ ἐν αʹ παντοδαπῶν
 χρηστηρίων ΠΥΡΝΟΝ φησι καλεῖσθαι τὸν ἐκ πυρῶν ἀσήστων
 γινόμενον ἄρτον καὶ πάντα ἐν ἑαυτῷ ἔχοντα, ΒΛΩΜΙΑΙΟΥΣ τε
 ἄρτους ὀνομάζεσθαι λέγει τοὺς ἔχοντας ἐντομάς, οὓς Ῥωμαῖοι
 κοδράτους λέγουσι, ΒΡΑΤΤΙΜΗΝ τε καλεῖσθαι τὸν πιτυρίτην
 ἄρτον, ὃν εὔκονον τευκονον ὀνομάζουσιν
 Ἀμερίας καὶ Τιμαχίδας. Φιλητᾶς δ’ ἐν τοῖς Ἀτάκτοις
 ( fr. 55 Bach ) ΣΠΟΛΕΑ καλεῖσθαί τινα ἄρτον,
 ὃν ὑπὸ τῶν συγγενῶν μόνον καταναλίσκεσθαι.

καὶ ΜΑΖΑΣ δ’ ἔστιν εὑρεῖν ἀναγεγραμμένας παρά τε τῷ Τρύφωνι
 ( fr. 118 V ) καὶ παρ’ ἄλλοις πλείοσιν. παρ᾽
 Ἀθηναίοις μὲν φύστην τὴν μὴ ἄγαν τετριμμένην, ἔτι δὲ
 καρδαμάλην καὶ βήρηκα καὶ τολύπας καὶ Ἀχίλλειον· καὶ ἴσως
 αὕτη ἐστὶν ἡ ἐξ Ἀχιλλείων κριθῶν γινομένη· θριδακίνας τε
 καὶ οἰνοῦτταν καὶ μελιτοῦτταν καὶ κρίνον .... καλούμενον
 καὶ σχῆμά τι χορικῆς ὀρχήσεως παρ’ Ἀπολλοφάνει ( I 797
 K ) ἐν Δαλίδι. αἱ δὲ παρ’ Ἀλκμᾶνι θριδακίσκαι
 λεγόμεναι αἱ αὐταί εἰσι ταῖς Ἀττικαῖς θριδακίναις. λέγει δὲ
 οὕτως ὁ Ἀλκμάν ( fr. 20 B4 )· 
 θριδακίσκας τε καὶ κριβανωτός. 
 Σωσίβιος δ’ ἐν γʹ περὶ Ἀλκμᾶνος κρίβανά
 φησι λέγεσθαι πλακοῦντάς τινας τῷ σχήματι μαστοειδεῖς.
 ὑγίεια δὲ καλεῖται ἡ διδομένη ἐν ταῖς θυσίαις μᾶζα ἵνα
 ἀπογεύσωνται. καὶ Ἡσίοδος δὲ μᾶζάν τιν’ ἀμολγαίαν καλεῖ
 ( op. 590 )· 
 μᾶζά τ’ ἀμολγαίη γάλα τ’ αἰγῶν σβεννυμενάων, 
 τὴν ποιμενικην λέγων καὶ ἀκμαίαν· ἀμολγὸς γὰρ τὸ
 ἀκμαιότατον. παραιτητέον δὲ καταλέγειν — οὐδὲ γὰρ οὕτως εὐτυχῶς μνήμης ἔχω — ἃ ἐξέθετο
 πόπανα καὶ πέμματα Ἀριστομένης ὁ Ἀθηναῖος ἐν γʹ 
 τῶν πρὸς τὰς ἱερουργίας. ἔγνωμεν δὲ καὶ ἡμεῖς τὸν ἄνδρα
 τοῦτον νεώτεροι πρεσβύτερον. ὑποκριτὴς δὲ ἦν ἀρχαίας
 κωμῳδίας ἀπελεύθερος τοῦ μουσικωτάτου βασιλέως Ἀδριανοῦ,
 καλούμενος ὑπ’ αὐτοῦ Ἀττικοπέρδιξ.’ 
 καὶ ὁ Οὐλπιανὸς ἔφη· ‘ὁ δ’ ἀπελεύθερος παρὰ τίνι κεῖται;’
 εἰπόντος δέ τινος καὶ δρᾶμα ἐπιγράφεσθαι Φρυνίχου
 Ἀπελευθέρους, Μένανδρον δ’ ἐν Ῥαπιζομένῃ ( IV 200
 M ) καὶ ἀπελευθέραν εἰρηκέναι καὶ ἐπισυνάπτοντος
 ... πάλιν ἔφη· ‘τίνι δὲ διαφέρει ἐξελευθέρου;’ ταῦτα μὲν
 οὖν ἔδοξε κατὰ τὸ παρὸν ἀναβαλέσθαι.

καὶ ὁ Γαληνὸς μελλόντων ἡμῶν ἐφάπτεσθαι τῶν ἄρτων ‘οὐ
 πρότερον, ἔφη, δειπνήσομεν, ἕως ἂν καὶ παρ’ ἡμῶν ἀκούσητε
 ὅσα εἰρήκασι περὶ ἄρτων ἢ πεμμάτων ἔτι τε ἀλφίτων
 Ἀσκληπιαδῶν παῖδες. Δίφιλος μὲν ὁ Σίφνιος ἐν τῷ περὶ τῶν
 προσφερομένων τοῖς νοσοῦσι καὶ τοῖς ὑγιαίνουσιν ‘ἄρτοι,
 φησίν, οἱ ἐκ πυρῶν κριθίνων εἰσὶ πολυτροφώτεροι καὶ
 εὐοικονομητότεροι καὶ τὸ ὅλον κρείττονες, εἶθ’ οἱ
 σεμιδαλῖται, μεθ’ οὓς οἱ ἀλευρῖται, εἶθ’ οἱ συγκομιστοὶ ἐξ
 ἀσήστων ἀλεύρων γινόμενοι· οὗτοι γὰρ πολυτροφώτεροι εἶναι
 δοκοῦσι.’ Φιλιστίων δ’ ὁ Λοκρὸς τῶν χονδριτῶν τοὺς
 σεμιδαλίτας πρὸς ἰσχύν φησι μᾶλλον πεφυκέναι· μεθ’ οὓς τοὺς
 χονδρίτας τίθησιν, εἶτα τοὺς ἀλευρίτας. οἱ δὲ ἐκ γύρεως
 ἄρτοι γινόμενοι κακοχυλότεροί τέ εἰσι καὶ ὀλιγοτροφώτεροι.
 πάντες δ’ οἱ θερμοὶ ἄρτοι τῶν ἐψυγμένων εὐοικονομητότεροι
 πολυτροφώτεροί τε καὶ εὐχυλότεροι, ἔτι
 δὲ πνευματικοὶ καὶ εὐανάδοτοι. οἱ δ’ ἐψυγμένοι πλήσμιοι,
 δυσοικονόμητοι. οἱ δὲ τελείως παλαιοὶ καὶ κατεψυγμένοι
 ἀτροφώτεροι στατικοί τε κοιλίας καὶ κακόχυλοι. ὁ δ᾽
 ἐγκρυφίας ἄρτος βαρὺς δυσοικονόμητός τε διὰ τὸ ἀνωμάλως
 ὀπτᾶσθαι. ὁ δὲ ἰπνίτης καὶ καμινίτης δύσπεπτοι καὶ
 δυσοικονόμητοι. ὁ δὲ ἐσχαρίτης καὶ ἀπὸ τηγάνου διὰ τὴν τοῦ
 ἐλαίου ἐπίμιξιν εὐεκκριτώτερος, διὰ δὲ τὸ κνισὸν
 κακοστομαχώτερος γάρ . ὁ δὲ κλιβανίτης πάσαις
 ταῖς ἀρεταῖς περιττεύει· εὔχυλος γὰρ καὶ εὐστόμαχος καὶ
 εὔπεπτος καὶ πρὸς ἀνάδοσιν ῥᾷστος· οὔτε γὰρ ἱστάνει κοιλίαν
 οὔτε παρατείνει.’ Ἀνδρέας δὲ ὁ ἰατρὸς ἄρτους τινάς φησιν ἐν
 Συρίᾳ γίνεσθαι ἐκ συκαμίνων, ὧν τοὺς φαγόντας τριχορρυεῖν.
 Μνησίθεος δέ φησι τὸν ἄρτον τῆς μάζης εὐπεπτότερον εἶναι
 καὶ τοὺς ἐκ τῆς τίφης μᾶλλον ἱκανῶς τρέφειν· πέττεσθαι γὰρ
 αὐτοὺς καὶ οὐ μετὰ πολλοῦ πόνου. τὸν δ’ ἐκ τῶν ζειῶν ἄρτον
 ἄδην φησὶν ἐσθιόμενον βαρὺν εἶναι καὶ δύσπεπτον· διὸ οὐχ
 ὑγιαίνειν τοὺς αὐτὸν ἐσθίοντας.’ εἰδέναι δὲ ὑμᾶς δεῖ ὅτι τὰ
 μὴ πυρωθέντα ἢ τριφθέντα σιτία φύσας καὶ βάρη καὶ στρόφους
 καὶ κεφαλαλγίας ποιεῖ.’

μετὰ τὰς τοσαύτας διαλέξεις ἔδοξεν ἤδη ποτὲ καὶ δειπνεῖν,
 καὶ περιενεχθέντος τοῦ καλουμένου ὡραίου ὁ Λεωνίδης ἔφη·
 ‘Εὐθύδημος ὁ Ἀθηναῖος, ἄνδρες φίλοι, ἐν τῷ περὶ ταρίχων
 Ἡσίοδόν φησι περὶ πάντων τῶν ταριχευομένων τάδ’ εἰρηκέναι·
 
 
 ἄμφακες μὲν πρῶτον στόμα κέκριται αντα
 καὶ 
 θιοην, 
 γναθμὸν ὃν ηὐδάξαντο δυσείμονες
 ἰχθυβολῆες, 
 οἷς ὁ ταριχόπλεως ἅδε Βόσπορος, οἵ θ’ ὑπόγαστρα 
 τμήγοντες τετράγωνα ταρίχια τεκταίνονται. 
 ναὶ μὴν οὐκ ἀκλεὲς θνητοῖς γένος ὀξυρρύγχου, 
 ὃν καὶ ὅλον καὶ τμητὸν ἅλες τρηχεῖς ἐκόμισσαν. 
 θύννων δ’ ὡραίων Βυζάντιον ἔπλετο μήτηρ 
 καὶ σκόμβρων βυθίων τε καὶ εὐχόρτου λικιβάττεω 
 καὶ Πάριον κολιῶν κυδρὴ τροφὸς ἔσκε πολίχνη. 
 Ἰόνιον δ’ ἀνὰ κῦμα φέρων Γαδειρόθεν ἄξει 
 Βρέττιος ἢ Καμπανὸς ἢ ἐκ ζαθέοιο Τάραντος 
 ὀρκύνοιο τρίγωνα, τά τ’ ἐν στάμνοισι
 τεθέντα 
 ἀμφαλλὰξ δείπνοισιν ἐνὶ πρώτοισιν ὀπηδεῖ. 
 ταῦτα τὰ ἔπη ἐμοὶ μὲν δοκεῖ τινος μαγείρου εἶναι
 μᾶλλον ἢ τοῦ μουσικωτάτου Ἡσιόδου. πόθεν γὰρ εἰδέναι
 δύναται Πάριον ἢ Βυζάντιον, ἔτι δὲ Τάραντα καὶ Βρεττίους
 καὶ Καμπανοὺς πολλοῖς ἔτεσι τούτων πρεσβύτερος ὤν; δοκεῖ
 οὖν μοι αὐτοῦ τοῦ Εὐθυδήμου εἶναι τὰ ποιήματα.’ καὶ ὁ
 Διονυσοκλῆς ἔφη· ‘ὅτου μέν ἐστι τὰ ποιήματα, ὦ ἀγαθὲ
 Λεωνίδη, ὑμῶν ἐστι κρίνειν τῶν δοκιμωτάτων γραμματικῶν·
 ἀλλ’ ἐπεὶ περὶ ΤΑΡΙΧΩΝ ἐστὶν ὁ λόγος,
 περὶ ὧν οἶδα καὶ παροιμίαν μνήμης ἠξιωμένην ὑπὸ τοῦ Σολέως
 Κλεάρχου· 
 σαπρὸς τάριχος τὴν ὀρίγανον φιλεῖ, 
 ἔρχομαι κἀγὼ λέξων τι περὶ αὐτῶν, τὰ τῆς
 τέχνης.

Διοκλῆς μὲν ὁ Καρύστιος ἐν τοῖς Ὑγιεινοῖς ἐπιγραφομένοις
 τῶν ταρίχων φησὶ τῶν ἀπιμέλων κράτιστα εἶναι τὰ ὡραῖα, τῶν
 δὲ πιόνων τὰ θύννεια. Ἱκέσιος δ’ ἱστορεῖ οὐκ εἶναι
 εὐεκκρίτους κοιλίας οὔτε πηλαμύδας οὔτε τὰ ὡραῖα, τὰ δὲ
 νεώτερα τῶν θυννείων τὴν αὐτὴν ἀναλογίαν ἔχειν τοῖς κυβίοις
 μεγάλην τε εἶναι διαφορὰν πρὸς πάντα τὰ ὡραῖα λεγόμενα.
 ὁμοίως δὲ λέγει καὶ τῶν Βυζαντίων ὡραίων πρὸς τὰ ἀφ’ ἑτέρων
 τόπων λαμβανόμενα καὶ οὐ μόνον τῶν θυννείων, ἀλλὰ καὶ τῶν
 ἄλλων τῶν ἁλισκομένων ἐν Βυζαντίῳ.’ τούτοις προσέθηκεν ὁ
 Ἐφέσιος Δάφνος· ‘Ἀρχέστρατος μὲν ὁ περιπλεύσας τὴν
 οἰκουμένην γαστρὸς ἕνεκα καὶ τῶν ὑπὸ τὴν γαστέρα φησί
 ( fr. 52 Ri )· 
 καὶ Σικελοῦ θύννου τέμαχος φάγε
 ....... , 
 τμηθὲν ὅτ’ ἐν βίκοισι ταριχεύεσθαι ἔμελλεν. 
 σαπέρδῃ δ’ ἐνέπω κλαίειν μακρά, Ποντικῷ ὄψῳ, 
 καὶ τοῖς κεῖνον ἐπαινοῦσιν. παῦροι γὰρ ἴσασιν 
 ἀνθρώπων ὅτι φαῦλον ἔφυ καὶ ἀκιδνὸν ἔδεσμα. 
 ἀλλὰ τριταῖον ἔχειν σκόμβρον, πρὶν ἐς ἁλμυρὸν
 ὕδωρ 
 ἐλθεῖν, ἀμφορέως ἐντὸς νέον, ἡμιτάριχον. 
 ἂν δ’ ἀφίκῃ κλεινοῦ Βυζαντίου εἰς πόλιν ἁγνήν, 
 ὡραίου φάγε μοι τέμαχος πάλιν· ἐστὶ γὰρ ἐσθλὸν 
 καὶ μαλακόν. 
 
 παρέλιπεν δ’ ὁ τένθης Ἀρχέστρατος συγκαταλέξαι
 ἡμῖν καὶ τὸ παρὰ Κράτητι τῷ κωμῳδιοποιῷ ἐν Σαμίοις
 λεγόμενον ἐλεφάντινον τάριχος, περὶ οὗ φησιν ( I 139
 K )· 
 σκυτίνῃ ποτ’ ἐν χύτρᾳ τάριχος ἐλεφάντινον 
 ἧψε ποντιὰς χελώνη πευκίνοισι καύμασι, 
 καρκίνοι ποδάνεμοί τε καὶ τανύπτεροι λύκοι 
 ὑσοριμαχεῖν ἄνδρες οὐρανοῦ καττύματα. 
 παῖ’ ἐκεῖνον, ἄγχ’ ἐκεῖνον. ἐν Κέῳ τίς ἡμέρα; 
 ὅτι δὲ διαβόητον ἦν τὸ τοῦ Κράτητος ἐλεφάντινον
 τάριχος μαρτυρεῖ Ἀριστοφάνης ἐν Θεσμοφοριαζούσαις διὰ
 τούτων ( I 480 K )· 
 ἦ μέγα τι βρῶμ’ ἐστὶ ἡ τρυγῳδοποιομουσική, 
 ἡνίκα Κράτητί τε τάριχος ἐλεφάντινον 
 λαμπρὸν ἐνόμιζεν ἀπόνως παρακεκλημένον 
 ἄλλα τε τοιαῦθ’ ἕτερα μυρί’ ἐκιχλίζετο.

ὠμοτάριχον δέ τινα κέκληκεν Ἄλεξις ἐν Ἀπεγλαυκωμένῳ
 ( Litt. e ). ὁ δ’ αὐτὸς ποιητὴς ἐν Πονήρᾳ
 περὶ σκευασίας ταρίχων μάγειρόν τινα παράγει λέγοντα τάδε
 ( II 366 K )· 
 ὅμως λογίσασθαι πρὸς ἐμαυτὸν βούλομαι 
 καθεζόμενος ἐνταῦθα τὴν ὀψωνίαν, 
 ὁμοῦ τε συντάξαι τί πρῶτον οἰστέον 
 ἡδυντέον τε πῶς ἕκαστόν ἐστί μοι. 
 ... τάριχος πρῶτον ὡραῖον τοδί· 
 διωβόλου τοῦτ’ ἐστί. πλυτέον εὖ μάλα. 
 
 εἶτ’ εἰς λοπάδιον ὑποπάσας ἡδύσματα 
 ἐνθεὶς τὸ τέμαχος, λευκὸν οἶνον ἐπιχέας 
 ἐπισκεδάσας τ’ ἔλαιον εἶθ’ ἕψων ποῶ 
 μυελὸν ἀφεῖλόν τ’ ἐπιγανώσας σιλφίῳ. 
 ἐν δὲ Ἀπεγλαυκωμένῳ συμβολάς τις ἀπαιτούμενός φησι
 ( ib. 301 )· 
 παρ’ ἐμοῦ δ᾽, ἐὰν μὴ καθ’ ἓν ἕκαστον πάντα δ’ ὡς, 
 χαλκοῦ μέρος δωδέκατον οὐκ ἂν ἀπολάβοις. 
 Β. δίκαιος ὁ λόγος. ἀβάκιον, ψῆφον. Α. λέγε. 
 Β. ἔστ’ ὠμοτάριχος πέντε χαλκῶν. Α. λέγ’ ἕτερον. 
 Β. μῦς ἑπτὰ χαλκῶν. Α. οὐδὲν ἀσεβεῖς οὐδέπω, 
 λέγε. Β. τῶν ἐχίνων ὀβολός. Α. ἁγνεύεις ἔτι. 
 Β. ἆρ’ ἦν μετὰ ταῦθ’ ἡ ῥάφανος, ἣν ἐβοᾶτε; 
 Α. ναί· 
 χρηστὴ γὰρ ἦν. Β. ἔδωκα ταύτης δύ’ ὀβολούς. 
 Α. τί γὰρ ἐβοῶμεν; Β. τὸ κύβιον τριωβόλου. 
 Α. ονεῖν κεχειρῶν γε οὐκ ἐπράξατ’ οὐδὲ ἕν. 
 Β. οὐκ οἶσθας, ὦ μακάριε, τὴν ἀγοράν, ὅτι 
 κατεδηδόκασι τὰ λάχαν’ αἱ τρωξαλλίδες. 
 Α. διὰ τοῦτο τὸ τάριχος τέθεικας
 διπλασίου; 
 Β. ὁ ταριχοπώλης ἐστίν· ἐλθὼν πυνθάνου. 
 γόγγρος δέκ’ ὀβολῶν. Α. οὐχὶ πολλοῦ. λέγ’ ἕτερον. 
 Β. τὸν ὀπτὸν ἰχθὺν ἐπριάμην δραχμῆς. Α. παπαῖ, 
 ὥσπερ πυρετὸς ἀνῆκεν, εἶτ’ ἐν ἐπιτέλει. 
 
 Β. πρόσθες τὸν οἶνον, ὃν μεθυόντων
 προσέλαβον 
 ὑμῶν, χοᾶς τρεῖς, δέκ’ ὀβολῶν ὁ χοῦς.

Ἱκέσιος δ’ ἐν βʹ περὶ ὕλης πηλαμύδας κύβια εἶναί
 φησι μεγάλα. κυβίων δὲ μνημονεύει Ποσείδιππος ἐν
 Μεταφερομένῳ ( IV 519 M ). Εὐθύδημος ἐν τῷ περὶ
 ταρίχων τὸν δελκανόν φησιν ἰχθὺν ὀνομάζεσθαι ἀπὸ Δέλκωνος
 τοῦ ποταμοῦ, ἀφ’ οὗπερ καὶ ἁλίκεσθαι, καὶ ταριχευόμενον
 εὐστομαχώτατον εἶναι. Δωρίων δ’ ἐν τῷ περὶ ἰχθύων τὸν
 λεπτηνὸν λεβίαν ὀνομάζων φησὶ λέγειν τινὰς ὡς
 ὁ αὐτός ἐστι τῷ δελκανῷ, τὸν δὲ κορακῖνον ὑπὸ
 πολλῶν λέγεσθαι σαπέρδην καὶ εἶναι κράτιστον τὸν ἐκ τῆς
 Μαιώτιδος λίμνης. θαυμαστοὺς δὲ εἶναι λέγει καὶ τοὺς περὶ
 Ἄβδηρα ἁλισκομένους κεστρεῖς, μεθ’ οὓς τοὺς περὶ Σινώπην,
 καὶ ταριχευομένους εὐστομάχους ὑπάρχειν. τοὺς δὲ
 προσαγορευομένους φησὶ μύλλους ὑπὸ μέν τινων καλεῖσθαι
 ἀγνωτίδια, ὑπὸ δέ τινων πλατιστάκους ὄντας τοὺς αὐτούς,
 καθάπερ καὶ τὸν χελλαρίην· καὶ γὰρ τοῦτον ἕνα ὄντα ἰχθὺν
 πολλῶν ὀνομασιῶν τετυχηκέναι· καλεῖσθαι γὰρ καὶ βάκχον καὶ
 ὀνίσκον καὶ χελλαρίην. οἱ μὲν οὖν μείζονες αὐτῶν
 ὀνομάζονται πλατίστακοι, οἱ δὲ μέσην ἔχοντες ἡλικίαν
 μύλλοι, οἱ δὲ βαιοὶ τοῖς μεγέθεσιν ἀγνωτίδια. μνημονεύει δὲ
 τῶν μύλλων καὶ Ἀριστοφάνης ἐν Ὁλκάσι ( I 499
 K )· 
 σκόμβροι, κολίαι, λεβίαι, μύλλοι, σαπέρδαι,
 θυννίδες.’

ἐπὶ τούτοις σιωπήσαντος τοῦ Διονυσοκλέους ὁ γραμματικὸς ἔφη
 Οὔαρος· ‘ἀλλὰ μὴν καὶ Ἀντιφάνης ὁ ποιητὴς ἐν Δευκαλίωνι
 ταρίχων τῶνδε μέμνηται ( II 43 K )· 
 τάριχος ἀντακαῖον εἴ τις βούλετ’ ἢ 
 Γαδειρικόν, Βυζαντίας δὲ θυννίδος 
 εὐφροσύναις ὀσμαῖσι χαίρει. 
 καὶ ἐν Παρασίτῳ ( ib. 87 )· 
 τάριχος ἀντακαῖον ἐν μέσῳ 
 πῖον, ὁλόλευκον, θερμόν. 
 Νικόστρατός τε ἢ Φιλέταιρος ἐν Ἀντύλλῳ ( II
 220 K )· 
 Βυζάντιόν τε τέμαχος ἐπιβακχευσάτω, 
 Γαδειρικόν θ’ ὑπογάστριον παρεισίτω 
 καὶ προελθών· 
 ἀλλ’ ἐπριάμην παρ’ ἀνδρός, ὦ γῆ καὶ θεοί, 
 ταριχοπώλου πάνυ καλοῦ τε κἀγαθοῦ 
 τιλτὸν μέγιστον, ἄξιον δραχμῆς, δυοῖν 
 ὀβολοῖν, ὃν οὐκ ἂν καταφάγοιμεν ἡμερῶν 
 τριῶν ἂν ἐσθίοντες οὐδὲ δώδεκα· 
 ὑπερμέγεθες γάρ ἐστιν.’ 
 ἐπὶ τούτοις ὁ Οὐλπιανὸς ἀποβλέψας εἰς τὸν
 Πλούταρχον ἔφη· ‘μήποτ’ οὔτις ἐν τούτοις, ὦ οὗτος, τοὺς
 παρ’ ὑμῖν τοῖς Ἀλεξανδρεῦσι κατέλεξε Μενδησίους, ὧν οὐδ’ ἂν
 μαινόμενος κύων γεύσαιτο ἄν ποτε, ἢ τῶν καλῶν σου ἡμινήρων
 ἢ τῶν ταριχηρῶν σιλούρων.’ καὶ ὁ
 Πλούταρχος ‘ὁ μὲν ἡμίνηρος, ἔφη, τί διαφέρει τοῦ
 προκαταλελεγμένου ἡμιταρίχου, οὗ ὁ καλὸς ὑμῶν
 Ἀρχέστρατος μέμνηται ( p. 117 a ) ;ʼ ἀλλ’ ὅμως
 ὠνόμασεν ἡμίνηρον ὁ Πάφιος Σώπατρος ἐν Μυστάκου θητίῳ
 οὕτως· 
 ἐδέξατ’ ἀντακαῖον, ὃν τρέφει μέγας 
 Ἴστρος Σκύθαισιν ἡμίνηρον ἡδονήν. 
 καὶ τὸν Μενδήσιον οὕτως ὁ αὐτὸς καταλέγει· 
 Μενδήσιός θ’ ὡραῖος ἀκρόπαστος εὖ 
 ξανθαῖσιν ὀπτὸς κέφαλος ἀκτῖσιν πυρός. 
 ταῦτα δὲ τὰ βρώματα ὅτι πολλῷ ἡδίω ἐστὶ τῶν παρὰ
 σοὶ περισπουδάστων κόττα καὶ λέπιδι, οἱ πειραθέντες ἴσασι.
 λέγε οὖν ἡμῖν καὶ σὺ εἰ καὶ ἀρσενικῶς ὁ τάριχος λέγεται
 παρ’ Ἀττικοῖς· παρὰ γὰρ Ἐπιχάρμῳ οἴδαμεν.’

ὃν ζητοῦντα προφθάσας ὁ Μυρτίλος ἔφη· ‘Κρατῖνος μὲν ἐν
 Διονυσαλεξάνδρῳ ( I 24 K )· 
 ἐν σαργανίσιν ἄξω ταρίχους Ποντικούς. 
 Πλάτων Διὶ κακουμένῳ ( ib. 613 )·
 
 ὥσθ’ ἅττ’ ἔχω ταῦτ’ ἐς ταρίχους ἀπολέσω. 
 Ἀριστοφάνης Δαιταλεῦσιν ( ib. 441 )·
 
 οὐκ αἰσχυνοῦμαι τὸν τάριχον τουτονὶ 
 πλύνων ἅπασιν ὅσα σύνοιδ’ αὐτῷ κακά. 
 Κράτης Θηρίοις ( ib. 135 )· 
 καὶ τῶν ῥαφάνων ἕψειν χρὴ, 
 ἰχθῦς τ’ ὀπτᾶν τούς τε ταρίχους, 
 ἡμῶν δ’ ἀπὸ χεῖρας ἔχεσθαι. 
 
 ἰδίως δ’ ἐσχημάτισται παρ’ Ἑρμίππῳ ἐν Ἀρτοπώλισι
 ( ib. 228 )· 
 καὶ τάριχος πίονα. 
 Σοφοκλῆς τ’ ἐν Φινεῖ ( fr. 641 N )·
 
 νεκρὸς τάριχος εἰσορᾶν Αἰγύπτιος. 
 ὑποκοριστικῶς δ’ εἴρηκεν Ἀριστοφάνης ἐν Εἰρήνῃ
 ( 563 )· 
 ἀγόρασόν τι χρηστὸν εἰς ἀγρὸν ταρίχιον. 
 καὶ Κηφισόδωρος ἐν Ὑί ( I 802 K )·
 
 κρεᾴδιόν τι φαῦλον ἢ ταρίχιον. 
 Φερεκράτης ἐν Αὐτομόλοις ( ib. 151 )·
 
 ἡ γυνὴ δ’ ἡμῶν ἑκάστῳ λέκιθον ἕψουσ’ ἢ φακῆν 
 ἀναμένει καὶ σμικρὸν ὀπτῶσ’ ὀρφανὸν ταρίχιον. 
 καὶ Ἐπίχαρμος δ’ ἀρσενικῶς εἴρηκεν ( p. 282
 L ) ὁ τάριχος. Ἡρόδοτος δ’ ἐν θʹ οὕτως
 ( c. 120 )· ‘οἱ τάριχοι ἐπὶ τῷ πυρὶ κείμενοι
 ἐπάλλοντο καὶ ἤσπαιρον.’ καὶ αἱ παροιμίαι δὲ κατὰ τὸ ἄρρεν
 λέγουσι· 
 τάριχος ὀπτὸς εὐθὺς ἂν ἴδῃ τὸ πῦρ. 
 σαπρὸς τάριχος τὴν ὀρίγανον φιλεῖ. 
 οὐκ ἂν πάθοι τάριχος ὧνπερ ἄξιος. 
 Ἀττικοὶ δὲ καὶ οὐδετέρως λέγουσι, καὶ
 γίνεται ἡ γενικὴ τοῦ ταρίχους. Χιωνίδης Πτωχοῖς ( I 5
 K )· 
 ἆρ’ ἂν φάγοιτ’ ἂν καὶ ταρίχους, ὦ θεοί; 
 ἡ δὲ δοτικὴ ταρίχει ὡς ξίφει. Μένανδρος
 Ἐπιτρέπουσιν ( V 14 M )· 
 ἐπὶ τῷ ταρίχει τῷδε τοίνυν κόπτετον. 
 καὶ ἐπὶ αἰτιατικῆς ( IV 121 M )· 
 
 ἐπέπασα 
 ἐπὶ τὸ τάριχος ἅλας, ἐὰν οὕτω τύχῃ. 
 ὅτε δὲ ἀρσενικόν ἐστιν, ἡ γενικὴ οὐκέτι ἕξει τὸ
 σ .

τοσαύτην δ’ Ἀθηναῖοι σπουδὴν ἐποιοῦντο περὶ τὸ τάριχος ὡς
 καὶ πολίτας ἀναγράψαι τοὺς Χαιρεφίλου τοῦ ταριχοπώλου
 υἱούς, ὥς φησιν Ἄλεξις ἐν Ἐπιδαύρῳ οὕτως ( II 322
 K )· 
 τοὺς Χαιρεφίλου δ’ υἱεῖς Ἀθηναίους, ὅτι 
 εἰσήγαγεν τάριχος, οὓς καὶ Τιμοκλῆς 
 ἰδὼν ἐπὶ τῶν ἵππων δύο σκόμβρους ἔφη 
 ἐν τοῖς Σατύροις εἶναι. 
 μνημονεύει αὐτῶν καὶ Ὑπερείδης ὁ ῥήτωρ ( fr.
 185 Bl ). Εὐθύνου δὲ τοῦ ταριχοπώλου μήμνηται
 Ἀντιφάνης ἐν Κουρίδι οὕτως ( II 63 K )· 
 ἐλθών τε πρὸς τὸν τεμαχοπώλην, περίμενε, 
 παρ’ οὗ φέρειν εἴωθας, ἂν οὕτω τύχῃ, 
 Εὔθυνος ... ἀπολογίζων αὐτόθι 
 χρηστόν τι, περίμεινον, κέλευσον μὴ τεμεῖν. 
 Φειδίππου δὲ — καὶ γὰρ οὗτος ταριχοπώλησ — Ἄλεξις
 ἐν Ἱππίσκῳ ( II 299 K ) κἀν Σωράκοις ( ib.
 377 )· 
 Φείδιππος ἕτερός τις ταριχηγὸς ξένος.

ἐσθιόντων δ’ ἡμῶν τὸ τάριχος καὶ πολλῶν ὁρμὴν ἐχόντων ἐπὶ
 τὸ πιεῖν ὁ Δάφνος ἔφη ἀνατείνας τὼ χεῖρε· ‘Ἡρακλείδης ὁ
 Ταραντῖνος, ἄνδρες φίλοι, ἐν τῷ
 ἐπιγραφομένῳ Συμποσίῳ φησί· ‘ληπτέον σύμμετρον τροφὴν πρὸ
 τοῦ πίνειν καὶ μάλιστα τὰς εἰθισμένας προπαρατίθεσθαι
 περιφοράς. ἐκ διαστήματος γὰρ εἰσφερομένας ἐναλλάττειν τὰ
 ἀπὸ τοῦ οἴνου προσκαθίζοντα τῷ στομάχῳ καὶ δηγμῶν αἴτια
 καθιστάμενα. οἴονται δέ τινες ταῦτ’ εἶναι καὶ κακοστόμαχα —
 λέγω δὴ λαχάνων καὶ ταρίχων γένη — δηκτικόν τι κεκτημένα,
 εὐθετεῖν δὲ τὰ κολλώδη καὶ ἐπιστύφοντα βρώματα, ἀγνοοῦντες
 ὅτι πολλὰ τῶν τὰς ἐκκρίσεις ποιούντων εὐλύτους ἐκ τῶν
 ἐναντίων εὐστόμαχα καθέστηκεν· ἐν οἷς ἐστι καὶ τὸ σίσαρον
 καλούμενον (οὗ μνημονεύει Ἐπίχαρμος ἐν Ἀγρωστίνῳ ( p.
 219 L ), ἐν Γῇ καὶ Θαλάσσῃ ( ib. 224 ),
 καὶ Διοκλῆς ἐν αʹ Ὑγιεινῶν), ἀσπάραγος, τεῦτλον
 τὸ λευκόν (τὸ γὰρ μέλαν καθεκτικόν ἐστιν ἐκκρίσεων),
 κόγχαι, σωλῆνες, μύες θαλάττιοι, χῆμαι, κτένες, τάριχος
 τέλειος καὶ μὴ βρομώδης καὶ ἰχθύων εὐχύλων γένη.
 προπαρατίθεσθαι δ’ ἐστὶν ὠφέλιμον τὴν λεγομένην φυλλίδα καὶ
 τευτλίον, ἔτι δὲ τάριχος, εἰς τὰς ὁρμὰς εἰς ταῦτα ... μὴ
 ὁμοίως τῶν πολυτρόφων ἀπολαύειν. τὰς δὲ ἁθρόους ἐν ἀρχῇ
 πόσεις ἐκκλιτέον· δύσκλητοι γὰρ εἰς τὴν πλείονα τῶν ὑγρῶν
 προσφοράν.’ — ‘Μακεδόνες δ᾽, ὥς φησιν Ἔφιππος ὁ Ὀλύνθιος ἐν
 τῷ περὶ τῆς Ἀλεξάνδρου καὶ Ἡφαιστίωνος ταφῆς ( fr. 1
 M ), οὐκ ἠπίσταντο πίνειν εὐτάκτως, ἀλλ’ εὐθέως
 ἐχρῶντο μεγάλαις προπόσεσιν, ὥστε μεθύειν ἔτι παρακειμένων
 τῶν πρώτων τραπεζῶν καὶ μὴ δύνασθαι τῶν σιτίων
 ἀπολαύειν.’

Δίφιλος δ’ ὁ Σίφνιός φησι· ‘τὰ ταρίχη
 τὰ ἐκ τῶν θαλασσίων καὶ λιμναίων καὶ ποταμίων γινόμενά
 ἐστιν ὀλιγότροφα, ὀλιγόχυλα, καυσώδη, εὐκοίλια, ἐρεθιστικὰ
 ὀρέξεως. κράτιστα δὲ τῶν μὲν ἀπιόνων κύβια καὶ ὡραῖα καὶ τὰ
 τούτοις ὅμοια γένη, τῶν δὲ πιόνων τὰ θύννεια καὶ κορδύλεια.
 τὰ δὲ παλαιὰ κρείσσονα καὶ δριμύτερα καὶ μάλιστα τὰ
 Βυζάντια. τὸ δὲ θύννειον, φησί, γίνεται ἐκ τῆς μείζονος
 πηλαμύδος, ὧν τὸ μικρὸν ἀναλογεῖ τῷ κυβίῳ, ἐξ οὗ γένους
 ἐστὶ καὶ τὸ ὡραῖον. ἡ δὲ σάρδα προσέοικε τῷ κολίᾳ μεγέθει.
 ὁ δὲ σκόμβρος κούφως καὶ ταχέως ἀποχωρῶν τοῦ στομάχου. ὁ
 κολίας δὲ σκιλλωδέστερος, δηκτικώτερος καὶ κακοχυλότερος,
 τρόφιμος· κρείσσων δὲ ὁ Ἀμυνκλανὸς καὶ Σπανὸς ὁ Σαξιτανὸς
 λεγόμενος· λεπτότερος γὰρ καὶ γλυκύτερος.’ Στράβων δ’ ἐν
 γʹ Γεωγραφικῶν ( p. 156 ) πρὸς
 ταῖς Ἡρακλέους φησὶ νήσοις κατὰ Καρχηδόνα τὴν καινὴν πόλιν
 εἶναι Σεξιτανίαν, ἐξ ἧς καὶ τὰ ταρίχη ἐπωνύμως λέγεσθαι,
 καὶ ἄλλην Σκομβροαρίαν ἀπὸ τῶν ἁλισκομένων σκόμβρων, ἐξ ὧν
 τὸ ἄριστον σκευάζεσθαι γάρον. οἱ δὲ λεγόμενοι μελανδρύαι,
 ὧν καὶ Ἐπίχαρμος μνημονεύει ἐν Αὐτομόλῳ Ὀδυσσεῖ οὕτως
 ( p. 247 L )· 
 ποτιφόριμον τὸ τέμαχος ἦς ὑπομελανδρυῶδες. 
 μέλανδρυς δὲ τῶν μεγίστων θύννων εἶδός ἐστιν, ὡς
 Πάμφιλος ἐν τοῖς περὶ ὀνομάτων
 παρίστησι, καί ἐστι τὰ τεμάχη αὐτοῦ λιπαρώτερα.

τὸ δὲ ὠμοτάριχον, φησὶν ὁ Δίφιλος, κητεμε τινὲς λέγουσι,
 καί ἐστι βαρὺ καὶ γλοιῶδες, προσέτι δὲ καὶ δύσπεπτον. ὁ δὲ
 ποτάμιος κορακῖνος, ὃν πέλτην τινὲς καλοῦσιν, ὁ ἀπὸ τοῦ
 Νείλου, ὃν οἱ κατὰ τὴν Ἀλεξάνδρειαν ἰδίως ἡμίνηρον
 ὀνομάζουσιν, ὑποπίμελος μέν ἐστι καὶ ἥκιστα κακόχυλος,
 σαρκώδης, τρόφιμος, εὔπεπτος, εὐανάδοτος, κατὰ πάντα τοῦ
 μύλλου κρείσσων. τὰ μέντοι τῶν ἰχθύων καὶ τῶν ταρίχων ᾠὰ
 πάντα δύσπεπτα, δύσφθαρτα, μᾶλλον δὲ τὰ τῶν λιπαρωτέρων καὶ
 μειζόνων· σκληρότερα γὰρ μένει καὶ ἀδιαίρετα. γίνεται δὲ
 εὐστόμαχα μετὰ ἁλῶν σβεσθέντα καὶ ἐποπτηθέντα. πάντας δὲ
 χρὴ τοὺς ταρίχους πλύνειν, ἄχρι ἂν τὸ ὕδωρ ἄνοσμον καὶ
 γλυκὺ γένηται. ὁ δ’ ἐκ θαλάσσης ἑψόμενος τάριχος γλυκύτερος
 γίνεται, θερμοί τε οἱ τάριχοι ἡδίονές εἰσιν.’ Μνησίθεος δ᾽
 ὁ Ἀθηναῖος ἐν τῷ περὶ ἐδεστῶν ‘οἱ ἁλυκοί, φησίν, καὶ
 γλυκεῖς χυμοὶ πάντες ὑπάγουσι τὰς κοιλίας, οἱ δ’ ὀξεῖς καὶ
 δριμεῖς λύουσι τὴν οὔρησιν, οἱ δὲ πικροὶ μᾶλλον μέν εἰσιν
 οὐρητικοί, λύουσι δ’ αὐτῶν ἔνιοι καὶ τὰς κοιλίας· οἱ δὲ
 στρυφνοὶ τὰς ἐκκρίσεις ....’ Ξενοφῶν δὲ ὁ μουσικώτατος ἐν
 τῷ ἐπιγραφομένῳ Ἱέρωνι ἢ τυραννικῷ διαβάλλων τὰ τοιαῦτα
 βρώματά φησι ( 1, 22 )· ‘τί γάρ, ἔφη ὁ Ἱέρων, τὰ
 πολλὰ ταῦτα μηχανήματα κατανενοήκατε ἃ παρατίθεται τοῖς
 τυράννοις, ὀξέα καὶ δριμέα καὶ στρυφνὰ καὶ τὰ τούτων
 ἀδελφά; πάνυ μὲν οὖν, ἔφη ὁ Σιμωνίδης,
 καὶ πάνυ γέ μοι δοκοῦντα παρὰ φύσιν εἶναι ταῦτα ἀνθρώπῳ.
 ἄλλο τι οἴει, ἔφη ὁ Ἱέρων, ταῦτα ἐδέσματα εἶναι ἢ μὴ διὰ
 κακῆς καὶ ἀσθενούσης ψυχῆς ἐπιθυμήματα; ἐπεὶ οἵ γε ἡδέως
 ἐσθίοντες καὶ σύ που οἶσθα ὅτι οὐδὲν προσδέονται τούτων τῶν
 σοφισμάτων.’

ἐπὶ τούτοις λεχθεῖσιν ὁ Κύνουλκος πιεῖν ᾔτησε δηκόκταν,
 δεῖν λέγων ἁλμυροὺς λόγους γλυκέσιν ἀποκλύζεσθαι νάμασι.
 πρὸς ὃν ὁ Οὐλπιανὸς σχετλιάσας καὶ τύψας τῇ χειρὶ τὸ
 προσκεφάλαιον ἔφη· ‘μέχρι πότε βαρβαρίζοντες οὐ παύσεσθε; ἢ
 ἕως ἂν καταλιπὼν τὸ συμπόσιον οἴχωμαι, πέττειν ὑμῶν τοὺς
 λόγους οὐ δυνάμενος;’ καὶ ὅς· ‘ἐν Ῥώμῃ τῇ βασιλευούσῃ
 διατρίβων τὰ νῦν, ὦ λῷστε, ἐπιχωρίῳ κέχρημαι κατὰ τὴν
 συνήθειαν φωνῇ. καὶ γὰρ παρὰ τοῖς ἀρχαίοις ποιηταῖς καὶ
 συγγραφεῦσι τοῖς σφόδρα ἑλληνίζουσιν ἔστιν εὑρεῖν καὶ
 Περσικὰ ὀνόματα κείμενα διὰ τὴν τῆς χρήσεως συνήθειαν, ὡς
 τοὺς παρασάγγας καὶ τοὺς ἀστ άνδας ἢ ἀγγ άρους καὶ
 τὴν σχοῖνον ἢ τὸν σχοῖνον· μέτρον δ’ ἐστὶ τοῦτο ὁδοῦ μέχρι
 νῦν οὕτως παρὰ πολλοῖς καλούμενον. μακεδονίζοντάς τ’ οἶδα
 πολλοὺς τῶν Ἀττικῶν διὰ τὴν ἐπιμιξίαν. βέλτιον δ’ ἦν μοι
 ( Ar. eq. 83 ) 
 αἷμα ταύρειον πιεῖν, 
 ὁ Θεμιστοκλέους γὰρ θάνατος αἱρετώτερος, 
 
 ἢ εἰς σὲ ἐμπεσεῖν. οὐ γὰρ ἂν εἴποιμι Ταύρειον ὕδωρ
 πιεῖν, ὅπερ σὺ οὐκ οἶσθα τί ἐστιν· οὐδὲ γὰρ ἐπίστασαι ὅτι
 καὶ παρὰ τοῖς ἀρίστοις τῶν ποιητῶν καὶ συγγραφέων εἴρηταί
 τινα καὶ φαῦλα. Κηφισόδωρος γοῦν ὁ Ἰσοκράτους τοῦ ῥήτορος
 μαθητὴς ἐν τῷ τρίτῳ τῶν πρὸς Ἀριστοτέλην λέγει ὅτι εὕροι
 τις ἂν ὑπὸ τῶν ἄλλων ποιητῶν ἢ καὶ σοφιστῶν ἓν ἢ δύο γοῦν
 πονηρῶς εἰρημένα, οἷα παρὰ μὲν Ἀρχιλόχῳ ( fr. 124
 B4 ) τὸ πάντ’ ἄνδρ’ ἀποσκολύπτειν, Θεοδώρῳ δὲ τὸ
 κελεύειν μὲν πλέον ἔχειν, ἐπαινεῖν δὲ τὸ ἴσον, Εὐριπίδῃ τε
 τὸ τὴν γλῶτταν ὀμωμοκέναι φάναι ( Hipp. 612 )
 καὶ Σοφοκλεῖ τὸ ἐν Αἰθίοψιν εἰρημένον ( fr. 25
 N )· 
 τοιαῦτά τοί σοι πρὸς χάριν τε κοὐ βίᾳ 
 λέγω, σὺ δ’ αὐτὸς ὥσπερ οἱ σοφοὶ τὰ μὲν 
 δίκαι’ ἐπαίνει, τοῦ δὲ κερδαίνειν ἔχου. 
 καὶ ἀλλαχοῦ δ’ ὁ αὐτὸς ἔφη ( El. 61 )
 μηδὲν εἶναι ῥῆμα σὺν κέρδει κακόν· Ὁμήρῳ δὲ τὸ τὴν Ἥραν
 ἐπιβουλεῦσαι τῷ Διὶ καὶ τὸν Ἄρη μοιχεύειν· ἐφ’ οἷς πάντες
 κατηγοροῦσιν αὐτῶν.

εἰ οὖν κἀγώ τι ἥμαρτον, ὦ καλλίστων ὀνομάτων καὶ ῥημάτων
 θηρευτά, μὴ χαλέπαινε. κατὰ γὰρ τὸν Μιλήσιον Τιμόθεον τὸν
 ποιητὴν ( fr. 6 B ) 
 οὐκ ἀείδω τὰ παλαιά· τὰ γὰρ ἀμὰ κρείσσω. 
 νέος ὁ Ζεὺς βασιλεύει· τὸ πάλαι δ’ ἦν 
 Κρόνος ἄρχων. ἀπίτω μοῦσα παλαιά. 
 Ἀντιφάνης τ’ ἐν Ἀλκήστιδι ἔφη ( II 22
 K )· 
 
 ἐπὶ τὸ καινουργεῖν φέρου, 
 οὕτως, ἐκείνως, τοῦτο γινώσκων ὅτι 
 ἓν καινὸν ἐγχείρημα, κἂν τολμηρὸν ᾖ, 
 πολλῶν παλαιῶν ἐστι χρησιμώτερον. 
 ὅτι δὲ καὶ οἱ ἀρχαῖοι οἴδασι τὸ οὕτω λεγόμενον
 ὕδωρ, ἵνα μὴ πάλιν ἀγανακτήσῃς δηκόκταν μου λέγοντος,
 δείξω. κατὰ γὰρ Φερεκράτους Ψευδηρακλέα ( I 194
 K ) 
 εἴποι τις ἂν τῶν πάνυ δοκησιδεξίων ... 
 ἐγὼ δ’ ἂν ἀντείποιμι ‘μὴ πολυπραγμόνει, 
 ἀλλ’ εἰ δοκεῖ σοι, πρόσεχε τὸν νοῦν κἀκροῶ.’ 
 ‘ἀλλὰ μὴ φθονήσῃς, ἔφη ὁ Οὐλπιανός, δέομαι, μηδὲ
 τοῦ Ταυρείου ὕδατος ὁποῖόν ἐστι δηλῶσαι· τῶν γὰρ τοιούτων
 φωνῶν ἐγὼ διψῶ.’ καὶ ὁ Κύνουλκος ‘ἀλλὰ
 προπίνω σοι, ἔφη, φιλοτησίαν (διψᾷς γὰρ λόγων) παρ᾽
 Ἀλέξιδος λαβὼν ἐκ Πυθαγοριζούσης ( II 370 K )·
 
 ὕδατος ἀπέφθου κύαθον· ἂν δ’ ὠμὸν πίῃ, 
 βαρὺ καὶ κοπῶδες. 
 τὸ δὲ Ταύρειον ὕδωρ ὠνόμασεν, ὦ φίλε, Σοφοκλῆς
 Αἰγεῖ ( fr. 20 N ) ἀπὸ τοῦ περὶ Τροιζῆνα ποταμοῦ
 Ταύρου, παρ’ ᾧ καὶ κρήνη τις Ὑόεσσα καλεῖται.

ἐπίστανται δ’ οἱ παλαιοὶ καὶ τὸ πάνυ ψυχρὸν ὕδωρ ἐν ταῖς
 προπόσεσιν, ἀλλ’ οὐκ ἐρῶ, ἐὰν μὴ καὶ σύ με διδάξῃς εἰ
 ἔπινον θερμὸν ὕδωρ ἐν ταῖς εὐωχίαις οἱ ἀρχαῖοι. εἰ γὰρ οἱ
 κρατῆρες ἀπὸ τοῦ συμβεβηκότος τῆς ὀνομασίας ἔτυχον οὗτοί τε
 κερασθέντες παρέκειντο πλήρεις, οὐ ζέον
 τὸ ποτὸν παρεῖχον, λεβήτων τρόπον ὑποκαιόμενοι. ὅτι γὰρ
 οἴδασι θερμὸν ὕδωρ Εὔπολις μὲν ἐν Δήμοις παρίστησι ( I
 286 K )· 
 τὸ χαλκίον 
 θέρμαινέ θ’ ἡμῖν καὶ θύη πέττειν τινὰ 
 κέλευ᾽, ἵνα σπλάγχνοισι συγγενώμεθα. 
 Ἀντιφάνης δ’ ἐν Ὀμφάλῃ ( II 84 K )·
 
 ἐν χύτρᾳ δέ μοι 
 ὅπως ὕδωρ ἕψοντα μηδέν’ ὄψομαι. 
 οὐ γὰρ κακὸν ἔχω μηδ’ ἔχοιμ᾽. ἐὰν δ’ ἄρα 
 στρέφῃ με περὶ τὴν γαστέρ’ ἢ τὸν ὀμφαλόν, 
 παρὰ Φερτάτου δακτύλιός ἐστί μοι δραχμῆς. 
 ἐν δ’ Ἀλειπτρίᾳ — φέρεται τὸ δρᾶμα καὶ ὡς Ἀλέξιδοσ
 — ( ib. 19 )· 
 ἐὰν δὲ τοὐργαστήριον ποιῆτε περιβόητον, 
 κατασκεδῶ, νὴ τὴν φίλην Δήμητρα, τὴν μεγίστην 
 ἀρύταιναν ὑμῶν ἐκ μέσου βάψασα τοῦ λέβητος 
 ζέοντος ὕδατος· εἰ δὲ μή , μηδέποθ’ ὕδωρ
 πίοιμι 
 ἐλευθέριον. 
 Πλάτων δ’ ἐν δʹ Πολιτείας ( p. 437
 d )· ‘ πλέονος ἄν τινος ἐπιθυμία ἐν τῇ
 ψυχῇ εἴη; οἷον δίψα ἐστὶ δίψα ἆρά γε θερμοῦ ποτοῦ ἢ ψυχροῦ
 ἢ πολλοῦ ἢ ὀλίγου ἢ καὶ ἑνὶ λόγῳ ποιοῦ τινος
 πώματος; ἢ ἐὰν μέν τις θερμότης τῷ δίψει προσῇ, τὴν τοῦ
 θερμοῦ ἐπιθυμίαν προσπαρέχοιτ’ ἄν, ἐὰν δὲ ψυχρότης, τὴν τοῦ
 ψυχροῦ, ἐὰν δὲ διὰ πλήθους παρουσίαν
 πολλὴ ἡ δίψα ᾖ, τὴν τοῦ πολλοῦ παρέξεται, ἐὰν δὲ ὀλίγη, τὴν
 τοῦ ὀλίγου; αὐτὸ δὲ τὸ διψῆν οὐ μή ποτε ἄλλου γένηται
 ἐπιθυμία ἢ οὗπερ πέφυκεν, αὐτοῦ πώματος, καὶ αὖ τὸ πεινῆν
 βρώματος;’ Σῆμος δὲ ὁ Δήλιος ἐν βʹ Νησιάδος
 ( FHG IV 493 ) ἐν Κιμώλῳ τῇ νήσῳ φησὶ ψυχεῖα
 κατεσκευάσθαι θέρους ὀρυκτά, ἔνθα χλιεροῦ ὕδατος πλήρη
 κεράμια καταθέντες κομίζονται χιόνος οὐδὲν διάφορον. τὸ δὲ
 χλιαρὸν ὕδωρ Ἀθηναῖοι μετάκερας καλοῦσιν, ὡς Σώφιλος ἐν
 Ἀνδροκλεῖ ( II 444 K ). Ἄλεξις δ’ ἐν Λοκροῖς
 ( ib. 347 )· 
 αἱ δὲ παῖδες παρέχεον 
 ἣ μὲν τὸ θερμόν, ἣ δ’ ἑτέρα τὸ 
 μετάκερας. 
 καὶ Φιλήμων ἐν Κορινθίᾳ ( ib. 488 ).
 Ἄμφις δ’ ἐν Βαλανείῳ ( ib. 237 )· 
 ἀνεβόησ’ ὕδωρ ἐνεγκεῖν θερμόν, ἄλλος μετάκερας.’

μέλλοντος δὲ τοῦ κυνικοῦ τούτοις ἐπισωρεύειν τινὰ ὁ
 Ποντιανὸς ἔφη· ‘οἴδασιν, ὦ φίλτατοι ἀνδρῶν, οἱ ἀρχαῖοι καὶ
 τὴν τοῦ πάνυ ψυχροῦ πόσιν. Ἄλεξις γοῦν ἐν Παρασίτῳ φησί
 ( II 364 K )· 
 καὶ γὰρ βούλομαι 
 ὕδατός σε γεῦσαι· πρᾶγμα δ’ ἔστι μοι μέγα 
 φρέατος ἔνδον ψυχρότερον Ἀραρότος. 
 ὀνομάζει δὲ καὶ Ἕρμιππος ἐν Κέρκωψι ( I 234
 K ) φρεατιαῖον ὕδωρ οὕτως ... ὅτι δὲ καὶ χιόνα
 ἔπινον ἐν Μανδραγοριζομένῃ ἔφη Ἄλεξις ( II 348
 K )· 
 
 εἶτ’ οὐ περίεργόν ἐστιν ἄνθρωπος φυτὸν 
 ὑπεναντιωτάτοις τε πλείστοις χρώμενον; 
 ἐρῶμεν ἀλλοτρίων, παρορῶμεν συγγενεῖς, 
 ἔχοντες οὐδὲν εὐποροῦμεν τοῖς πέλας, 
 ἐράνους φέροντες οὐ φέρομεν ἀλλ’ ἢ κακῶς. 
 τακτῆς τροφῆς δὲ τῆς καθ’ ἡμέραν πάλιν 
 γλιχόμεθα· τὴν μὲν μᾶζαν ἵνα λευκὴ παρῇ, 
 ζωμὸν δὲ ταύτῃ μέλανα μηχανώμεθα, 
 τὸ καλόν τε χρῶμα δευσοποιῷ χρῴζομεν. 
 καὶ χιόνα μὲν πίνειν παρασκευάζομεν, 
 τὸ δ’ ὄψον ἂν μὴ θερμὸν ᾖ, διασύρομεν. 
 καὶ τὸν μὲν ὀξὺν οἶνον ἐκπυτίζομεν, 
 ἐπὶ ταῖς ἀβυρτάκαισι δ’ ἐκβακχεύομεν. 
 οὐκοῦν τὸ πολλοῖς τῶν σοφῶν εἰρημένον, 
 τὸ μὴ γενέσθαι μὲν κράτιστόν ἐστ’ αἰεί, 
 ἐπὰν γένηται δ᾽, ὡς τάχιστ’ ἔχειν τέλος. 
 Δεξικράτης δ’ ἐν τῷ ἐπιγραφομένῳ Ὑφ’ ἑαυτῶν
 πλανώμενοί φησιν ( IV 571 M )· 
 εἰ δὲ μεθύω καὶ χιόνα πίνω καὶ μύρον 
 ἐπίσταμ’ ὅτι κράτιστον Αἴγυπτος ποιεῖ ... 
 Εὐθυκλῆς δ’ ἐν Ἀσώτοις ἢ Ἐπιστολῇ ( I 805
 K )· 
 πρῶτος μὲν οἶδεν εἰ χιών ἐστ’ ὠνία· 
 πρῶτον δ’ ἐκεῖνον σχαδόνα δεῖ πάντως φαγεῖν. 
 οἶδεν δὲ καὶ ὁ καλὸς Ξενοφῶν ἐν Ἀπομνημονεύμασι
 τὴν διὰ χιόνος πόσιν ( 2, 1, 30 ). Χάρης δ’ ὁ
 Μιτυληναῖος ἐν ταῖς περὶ Ἀλέξανδρον ἱστορίαις ( fr. 11
 M ) καὶ ὅπως δεῖ χιόνα
 διαφυλάσσεσθαι εἴρηκε, διηγούμενος περὶ τῆς πολιορκίας τῆς
 ἐν Ἰνδοῖς πόλεως Πέτρας, ὀρύξαι φάσκων τὸν Ἀλέξανδρον
 ὀρύγματα τριάκοντα ψυχεῖα, ἃ πληρώσαντα
 χιόνος παρεμβαλεῖν δρυὸς κλάδους. οὕτω γὰρ παραμένειν πλείω
 χρόνον τὴν χιόνα.

ὅτι δὲ καὶ τὸν οἶνον ἔψυχον ὑπὲρ τοῦ ψυχρότερον αὐτὸν
 πίνειν Στράττις φησὶν ἐν Ψυχασταῖς ( I 728 K )·
 
 οἶνον γὰρ πιεῖν 
 οὐδ’ ἂν εἷς δέξαιτο θερμόν, ἀλλὰ πολὺ τοὐναντίον 
 ψυχόμενον ἐν τῷ φρέατι καὶ χιόνι
 μεμιγμένον. 
 καὶ ὁ Λύσιππος ἐν Βάκχαις ( I 700 K )·
 
 Ἕρμων, τί ἔστι; πῶς ἔχομεν; Β. τί δ’ ἄλλο γ’ ἢ 
 ὁ πατὴρ ἄνωθεν ἐς τὸ φρέαρ, ἐμοὶ δοκεῖν, 
 ὥσπερ τὸν οἶνον τοῦ θέρους καθεῖκέ με. 
 Δίφιλος δ’ ἐν Μνηματίῳ φησίν ( II 559
 K )· 
 ψῦξον τὸν οἶνον, Δῶρι. 
 Πρωταγορίδης δ’ ἐν βʹ τῶν κωμικῶν
 ἱστοριῶν ( FHG IV 484 ) τὸν Ἀντιόχου τοῦ
 βασιλέως κατὰ τὸν ποταμὸν διηγούμενος πλοῦν λέγει τι καὶ
 περὶ ἐπιτεχνήσεως ψυχρῶν ὑδάτων ἐν τούτοις· ‘τὴν γὰρ ἡμέραν
 ἡλιάζοντες αὐτό, τῆς νυκτὸς ἀπηθοῦντες τὸ
 παχύτατον τὸ λοιπὸν ἐξαιθριάζουσιν ἐν ὑδρίαις κεραμέαις ἐπὶ
 τῶν μετεωροτάτων μερῶν τῆς οἰκήσεως, δι’ ὅλης τε τῆς νυκτὸς δύο παῖδες ὕδατι τὰ τεύχη
 καταρραίνουσιν. ὄρθρου δὲ καθαιροῦντες καὶ τὴν ὑποστάθμην
 πάλιν ὑποσπῶντες λεπτόν τε ποιοῦντες αὐτὸ καὶ πρὸς ὑγίειαν
 οἷον ἄριστον ἐν ἀχύροις τιθέασιν τὰς ὑδρίας, εἶθ’ οὕτως
 χρῶνται χιόνος οὐδ’ ἡντινοῦν χρείαν ἔχοντες.’ λακκαίου δὲ
 ὕδατος μνημονεύει Ἀναξίλας ἐν Αὐλητῇ οὕτως ( II 264
 K )· 
 ὕδατός τε λακκαίου παρ’ ἐμοῦ τουτί γέ σοι 
 νόμιζ’ ὑπάρχειν. 
 καὶ πάλιν· 
 ἴσως τὸ λακκαῖόν γ’ ὕδωρ ἀπόλωλ’ ἐμόν. 
 Ἀπολλόδωρος δ’ ὁ Γελῷος καὶ τοῦ λάκκου αὐτοῦ,
 ὥσπερ ἡμεῖς λέγομεν, μνημονεύει ἐν Ἀπολιπούσῃ οὕτως
 ( IV 438 M )· 
 ἀγωνιῶσα τόν τε τοῦ λάκκου κάδον 
 λύσασα καὶ τὸν τοῦ φρέατος εὐτρεπεῖς 
 τὰς ἱμονιὰς πεποίηκας.’

τούτων ὁ Μυρτίλος ἀκούσας ἔφη· ‘ἐγὼ δ’ ὢν φιλοτάριχος, ὦ
 ἑταῖροι, χιόνος πιεῖν βούλομαι κατὰ Σιμωνίδην.’ καὶ ὁ
 Οὐλπιανὸς ‘κεῖται μὲν ὁ φιλοτάριχος, ἔφη, παρ’ Ἀντιφάνει ἐν
 Ὀμφάλῃ οὕτως ( II 84 K )· 
 οὐ φιλοτάριχος οὐδαμῶς εἰμ᾽, ὦ κόρη. 
 Ἄλεξις δ’ ἐν Γυναικοκρατίᾳ καὶ ζωμοτάριχόν τινα
 κέκληκεν ἐν τούτοις ( ib. 312 )· 
 ὁ δὲ Κίλιξ 
 ὅδ’ Ἱπποκλῆς, ὁ ζωμοτάριχος ὑποκριτής. 
 τὸ δὲ κατὰ Σιμωνίδην τί ἐστιν οὐκ οἶδα.’ ‘οὐ γὰρ
 μέλει σοι,’ ἔφη ὁ Μυρτίλος,
 ‘ἱστορίας, ὦ γάστρων. κνισολοιχὸς γάρ τις εἶ καὶ 
 κατὰ τὸν Σάμιον ποιητὴν Ἄσιον τὸν παλαιὸν ἐκεῖνον
 καὶ κνισοκόλαξ. Καλλίστρατος ἐν ζʹ 
 Συμμίκτων φησὶν ὡς ἑστιώμενος παρά τισι Σιμωνίδης ὁ ποιητὴς
 ‘κραταιοῦ καύματος ὥρᾳ’ καὶ τῶν οἰνοχόων τοῖς ἄλλοις
 μισγόντων εἰς τὸ ποτὸν χιόνος, αὐτῷ δὲ οὔ, ἀπεσχεδίασε τόδε
 τὸ ἐπίγραμμα ( 167 B4 )· 
 τήν ῥά ποτ’ Οὐλύμποιο περὶ πλευρὰς ἐκάλυψεν 
 ὠκὺς ἀπὸ Θρῄκης ὀρνύμενος Βορέης· 
 ἀνδρῶν δ’ ἀχλαίνων ἔδακεν φρένας, αὐτὰρ ἐκάμφθη 
 ζωὴ Πιερίην γῆν ἐπιεσσαμένη· 
 ἔν τις ἐμοὶ καὶ τῆς χεέτω μέρος. οὐ γὰρ ἔοικε 
 θερμὴν βαστάζειν ἀνδρὶ φίλῳ πρόποσιν.’ 
 πιόντος οὖν αὐτοῦ πάλιν ἐζήτει ὁ Οὐλπιανός· ‘ποῦ
 κεῖται ὁ κνισολοιχὸς καὶ τίνα ἐστὶ τὰ τοῦ Ἀσίου ἔπη τὰ περὶ
 τοῦ κνισοκόλακος;’ ‘τὰ μὲν οὖν τοῦ Ἀσίου,’ ἔφη ὁ Μυρτίλος,
 ‘ἔπη ταῦτ’ ἐστί ( II 23 B4 )· 
 χωλός, στιγματίης, πολυγήραος, ἶσος ἀλήτῃ 
 ἦλθεν κνισοκόλαξ, εὖτε Μέλης ἐγάμει, 
 ἄκλητος, ζωμοῦ κεχρημένος· ἐν δὲ μέσοισιν 
 ἥρως εἱστήκει βορβόρου ἐξαναδύς. 
 ὁ δὲ κνισολοιχός ἐστι παρὰ μὲν Σωφίλῳ ἐν Φιλάρχῳ
 οὕτως ( II 446 K )· 
 ὀψοφάγος εἶ καὶ κνισολοιχός. 
 ἐν δὲ τοῖς ἐπιγραφομένοις Συντρέχουσι κνισολοιχίαν
 εἴρηκεν ἐν τούτοις ( ibid )· 
 
 ὁ πορνοβοσκὸς γὰρ μ᾽ ὑπὸ κνισολοιχίας 
 χορδήν τιν’ αἱματῖτιν αὑτῷ σκευάσαι 
 ἐκέλευσε ταυτηνί με. 
 τοῦ κνισολοιχοῦ δὲ καὶ Ἀντιφάνης μνημονεύει ἐν
 Βομβυλιῷ ( ib. 37 ). ὅτι δὲ ἔπινον καὶ γλυκὺν
 οἶνον μεταξὺ ἐσθίοντες, Ἄλεξίς φησιν ἐν Δρωπίδῃ ( ib.
 317 )· 
 εἰσῆλθεν ἡταίρα φέρουσα τὸν γλυκὺν 
 ἐν ἀργυρῷ ποτηρίῳ, πετάχνῳ τινὶ 
 ἀστειοτάτῳ τὴν ὄψιν, οὔτε τρυβλίῳ 
 οὔτε φιάλῃ· μετεῖχε δ’ ἀμφοῖν τοῖν ῥυθμοῖν.’

ἑξῆς ἐπεισηνέχθη πλακοῦς ἐκ γάλακτος ἰτρίων τε καὶ μέλιτος,
 ὃν Ῥωμαῖοι λίβον καλοῦσι. καὶ ὁ Κύνουλκος ἔφη· ‘ἐμπίπλασο,
 Οὐλπιανέ, χθωροδλαψου πατρίου, ὃς παρ’ οὐδενὶ τῶν παλαιῶν
 μὰ τὴν Δήμητρα γέγραπται πλὴν εἰ μὴ ἄρα παρὰ τοῖς τὰ
 Φοινικικὰ συγγεγραφόσι Σαγχουνιάθωνι καὶ Μώχῳ, τοῖς σοῖς
 πολίταις.’ καὶ ὁ Οὐλπιανὸς ‘ἀλλ’ ἐμοὶ μέν, ἔφη, ὦ κυνάμυια,
 μελιπήκτων ἅλις, ἡδέως δ’ ἂν χόνδρου φάγοιμι τῶν ὀστρακίδων
 ἢ τῶν κοκκάλων ἀφθόνως ἔχοντος.’ καὶ κομισθέντος ‘δότε,
 ἔφη, μυστίλην· οὐ γὰρ ἂν εἴποιμι μύστρον .... παρ’ οὐδενὶ
 δὲ τῶν πρὸ ἡμῶν εἰρημένον.’ ‘ἐπιλήσμων εἶ, ἔφη, ὦ
 θαυμάσιε,’ ὁ Αἰμιλιανός. ‘οὐ σὺ μέντοι τὸν Κολοφώνιον
 Νίκανδρον ἀεὶ τεθαύμακας τὸν ἐποποιὸν ὡς φιλάρχαιον καὶ
 πολυμαθῆ; καὶ ὡς τὸ πεπέρι ὀνομάσαντα
 παρέθου; οὗτος τοίνυν αὐτὸς ἐν τῷ προτέρῳ τῶν Γεωργικῶν
 ἐμφανίζων τὴν τοῦ χόνδρου χρῆσιν καὶ μύστρον ὠνόμασε διὰ
 τούτων ( fr. 68 Schn )· 
 ἀλλ’ ὁπότ’ ἢ ἐρίφοιο νεοσφάγος ἠὲ καὶ ἀρνὸς 
 ἠὲ κλυτοῦ ὄρνιθος ἐφοπλίζεσθαι ἐδωδήν, 
 χίδρα μὲν ἐντρίψειας ὑποστρώσας ἐνὶ κοίλοις 
 ἄγγεσιν, εὐώδει δὲ μιγῇ ἀνάφυρσον ἐλαίῳ. 
 ζωμὸν δὲ βρομέοντα καταντλας . . . . . 
 . . . . . . . . . . . πνῖγε δὲ πῶμα 
 ἀμφιβαλών· φωκτὸν γὰρ ἀνοιδαίνει βαρὺ κρῖμνον. 
 ἠρέμα δὲ χλιαρὸν κοίλοις ἐκδαίνυσο μύστροις. 
 διὰ τούτων, ὦ θαυμασιώτατε, ὑπογράφει ὁ Νίκανδρος
 τὴν χρείαν τοῦ τε χόνδρου καὶ τῆς ἐπτισμένης κριθῆς,
 ἐπιχεῖν κελεύων ἀρνὸς ἢ ἐρίφου ζωμὸν ἢ ὄρνιθος. τὰ μὲν οὖν
 χίδρα, φησίν, ἔντριψον μὲν ἐν θυείᾳ, μίξας δ’ ἔλαιον αὐτοῖς
 ἀναφύρασον, ἡνίκ’ ἂν ἕψηται. τὸν ἐκ τῆς τοιᾶσδε σκευῆς
 ἀναβρομοῦντα ζωμὸν πυκνότερον τῇ ζωμηρύσει καταμίγνυε,
 μηδὲν ἕτερον ἐπεγχέων, ἀλλ’ αὐτὸν ἀπ’ αὐτοῦ ἀρυόμενος πρὸς
 τὸ μηδὲν ὑπερζέσαι τοῦ πιμελεστέρου. διὸ καί φησι,
 κατάπνιγε τὸ ὑπερζέον ἐπιθεὶς πῶμα· τὸ γὰρ 
 κρῖμνον οὕτω φωκτὸν γινόμενον ἀνοιδεῖ. τελευταῖον δὲ πρᾴως
 χλιαρὸν γενόμενον κοίλοις προσφέρου τοῖς μύστροις. ἀλλὰ μὴν καὶ Ἱππόλοχος ὁ Μακεδὼν ἐν τῇ πρὸς
 Λυγκέα ἐπιστολῇ, δι’ ἧς ἐμφανίζει Μακεδονικόν τι δεῖπνον
 πολυτελείᾳ τὰ πάντα πανταχοῦ γενόμενα ὑπερβαλόν, μνημονεύει
 ὡς ἑκάστῳ τῶν δειπνούντων δοθέντων μύστρων χρυσῶν. ἐπεὶ δὲ
 φιλάρχαιος εἶναι θέλεις καὶ οὐδὲν φὴς φθέγξεσθαι ὃ μὴ τῆς
 Ἀττικῆς ἐστι φωνῆς, ὦ φίλτατε, τί ἐστιν ὃ λέγει Νικοφῶν ὁ
 τῆς ἀρχαίας κωμῳδίας ποιητὴς ἐν τοῖς Χειρογάστορσιν; ἐγὼ
 γὰρ καὶ τοῦτον εὑρίσκω μνημονεύοντα τῶν μύστρων ὅταν λέγῃ
 ( I 779 K )· 
 μεμβραδοπώλαις, ἀνθρακοπώλαις, 
 ἰσχαδοπώλαις, διφθεροπώλαις, 
 ἀλφιτοπώλαις, μυστριοπώλαις, 
 βιβλιοπώλαις, κοσκινοπώλαις, 
 ἐγκριδοπώλαις, σπερματοπώλαις. 
 τίνες γὰρ ἂν εἶεν οἱ μυστριοπῶλαι ἀλλ᾽ 
 ἢ οἱ τὰ μύστρα πωλοῦντες; μαθὼν οὖν ἐκ τούτων, ὦ καλέ μου
 Συραττικέ, τὴν τοῦ μύστρου χρῆσιν ἐμφοροῦ τοῦ χόνδρου, ἵνα
 μὴ λέγῃς ‘ἄκικύς εἰμι κὠλιγοδρανέω.’

τεθαύμακα δὲ καὶ πῶς οὐκ ἐζήτησας ‘ὁ δὲ χόνδρος πόθεν;
 Μεγαρόθεν ἢ Θετταλικός;’ ὅθεν καὶ Μυρτίλος ἐστίν.’ καὶ ὁ
 Οὐλπιανὸς ‘παύομαι, ἔφη, ἐσθίων, ἕως ἄν με διδάξῃς παρὰ
 τίσιν εἴρηνται οὗτοι οἱ χόνδροι.’ καὶ ὁ Αἰμιλιανὸς ἔφη·
 ‘ἀλλ’ οὐ φθονήσω σοι. ὁρῶν γὰρ λαμπροτάτην δείπνου
 παρασκευὴν βούλομαί σε δίκην ἀλεκτρυόνος ἐμφορηθέντα τοῦ
 χόνδρου κορύξασθαι καὶ διδάσκειν ἡμᾶς περὶ ὧν μέλλομεν ἐδεσμάτων μεταλαμβάνειν.’ καὶ ὃς
 δυσχεράνας ἔφη· ‘πόθεν σοι καὶ τὰ ἐδέσματα; μὴ γὰρ
 ἀναπαύσασθαι ἔστι ζητοῦντα ἀεί τι πρὸς τοὺς ὀψιμαθεῖς
 τούτους σοφιστάς;’ ‘ἀλλὰ μήν, ἔφη, καὶ περὶ τούτου σοι τὸν
 λόγον, ὁ Αἰμιλιανός, ἀποδώσω. λέξω δὲ πρῶτον περὶ τοῦ
 χόνδρου Ἀντιφάνους παρατιθέμενος ἐξ Ἀντείας τάδε ( II
 24 K )· 
 ἐν ταῖς σπυρίσι δὲ τί ποτ’ ἔνεστιν, φίλτατε; 
 Β. ἐν ταῖς τρισὶν μὲν χόνδρος ἀγαθὸς Μεγαρικός. 
 Α. οὐ Θετταλικὸν τὸν χρηστὸν εἶναί φασι δέ; 
 Β. ..... τῆς .. Φοινίκης .. 
 σεμίδαλις, ἐκ πολλῆς σφόδρ’ ἐξηττημένη. 
 τὸ δ’ αὐτὸ τοῦτο δρᾶμα φέρεται καὶ ὡς Ἀλέξιδος ἐν
 ὀλίγοις σφόδρα διαλλάττον. ἐν δὲ Πονήρᾳ πάλιν ὁ Ἄλεξις
 ( ib. 368 )· 
 καὶ χόνδρος ἔνδον ἐστὶ Θετταλικὸς πολύς. 
 χόνδρον δὲ εἴρηκε τὸ ῥόφημα Ἀριστοφάνης ἐν
 Δαιταλεῦσιν οὕτως ( I 442 K )· 
 ἢ χόνδρον ἕψων εἶτα μυῖαν ἐμβαλὼν 
 ἐδίδου ῥοφεῖν ἄν. 
 καὶ σεμιδάλεως δὲ μέμνηται, εἰ καὶ μὴ τὰ μαρτύρια
 κρατῶ, Στράττις ἐν Ἀνθρωπορέστῃ ( I 712 K ) καὶ
 Ἄλεξις ἐν Ἰσοστασίῳ ( II 328 K ). τὴν γενικὴν δὲ
 σεμιδάλιδος εἴρηκεν ὁ Στράττις ἐν τῷ αὐτῷ δράματι οὕτω
 ( l. s )· 
 τῶν δὲ διδύμων ἐκγόνων 
 σεμιδάλιδος ... 
 τὰ δὲ ἐδέσματα ὠνόμασεν Ἀντιφάνης ἐν Διδύμοις
 οὑτωσί ( II 45 K )· 
 
 ἀπέλαυσα πολλῶν καὶ καλῶν ἐδεσμάτων 
 πιών τε προπόσεις τρεῖς ἴσως ἢ τέτταρας 
 ἐστρηνίων πως, καταβεβρωκὼς σιτία 
 ἴσως ἐλεφάντων τεττάρων. 
 ἐχέτω τέλος καὶ ἥδε ἡ βίβλος ἐπὶ τοῖς λόγοις τοῖς
 περὶ τῶν ἐδεσμάτων ἔχουσα τὴν καταστροφήν. ἀρχὴν γὰρ τοῦ
 δείπνου ἀπὸ τῶν ἑξῆς ποιησόμεθα. — οὐ πρότερόν γε, ὦ
 Ἀθήναιε, πρὶν ἡμῖν διελθεῖν καὶ τὸ τοῦ Ἱππολόχου τὸ
 Μακεδονικὸν συμπόσιον. — ἀλλ’ εἰ τοῦτό σοι φίλον, ὦ
 Τιμόκρατες, οὕτω παρασκευαζώμεθα.

Ἱππόλοχος ὁ Μακεδών, ἑταῖρε Τιμόκρατες, τοῖς χρόνοις μὲν
 γέγονε κατὰ Λυγκέα καὶ Δοῦριν τοὺς Σαμίους, Θεοφράστου δὲ
 τοῦ Ἐρεσίου μαθητάς, συνθήκας δ’ εἶχε ταύτας πρὸς τὸν
 Λυγκέα, ὡς ἐκ τῶν αὐτοῦ μαθεῖν ἔστιν ἐπιστολῶν, πάντως αὐτῷ
 δηλοῦν εἴ τινι συμπεριενεχθείη δείπνῳ πολυτελεῖ, τὰ ὅμοια
 κἀκείνου ἀντιπροπίνοντος αὐτῷ. ἑκατέρων οὖν σῴζονται
 δειπνητικαί τινες ἐπιστολαί, Λυγκέως μὲν τὸ Λαμίας τῆς
 Ἀττικῆς αὐλητρίδος ἐμφανίζοντος δεῖπνον Ἀθήνησι γενόμενον
 Δημητρίῳ τῷ βασιλεῖ, ἐπίκλην δὲ Πολιορκητῇ (ἐρωμένη δ’ ἦν ἡ
 Λάμια τοῦ Δημητρίου), τοῦ δ’ Ἱππολόχου τοὺς Καράνου τοῦ
 Μακεδόνος ἐμφανίζοντος γάμους. καὶ ἄλλαις δὲ περιετύχομεν
 τοῦ Λυγκέως ἐπιστολαῖς πρὸς τὸν αὐτὸν
 γεγραμμέναις Ἱππόλοχον, δηλούσαις τό τε Ἀντιγόνου τοῦ
 βασιλέως δεῖπνον Ἀφροδίσια ἐπιτελοῦντος Ἀθήνησι καὶ τὸ
 Πτολεμαίου τοῦ βασιλέως. δώσομεν δέ σοι ἡμεῖς καὶ αὐτὰς τὰς
 ἐπιστολάς. ἐπεὶ δὲ ἡ τοῦ Ἱππολόχου σπανίως εὑρίσκεται,
 ἐπιδραμοῦμαί σοι τὰ ἐν αὐτῇ γεγραμμένα διατριβῆς ἕνεκα νῦν
 καὶ ψυχαγωγίας.

ἐν Μακεδονίᾳ, ὡς ἔφην ( III 126 e ), τοῦ Καράνου
 γάμους ἑστιῶντος οἱ μὲν συγκεκλημένοι ἄνδρες ἦσαν εἴκοσιν·
 οἷς καὶ κατακλιθεῖσιν εὐθέως ἐδόθησαν φιάλαι ἀργυραῖ ἑκάστῳ
 μία δωρεά. προεστεφανώκει δὲ καὶ ἕκαστον πρὶν εἰσελθεῖν
 στλεγγίδι χρυσῇ· πέντε χρυσῶν ἑκάστῃ δ’ ἦν τὸ τίμημα. ἐπεὶ
 δ’ ἐξέπιον τὰς φιάλας, ἐν χαλκῷ πίνακι τῶν Κορινθίων
 κατασκευασμάτων ἄρτος ἑκάστῳ ἰσόπλατυς ἐδόθη, ὄρνεις τε καὶ
 νῆσσαι, προσέτι δὲ καὶ φάτται καὶ χὴν καὶ τοιαύτη τις ἄλλη
 ἀφθονία σεσωρευμένη, καὶ ἕκαστος λαβὼν σὺν αὐτῷ
 πίνακι τοῖς κατόπιν διεδίδου παισίν. ἄλλα δ’ ἐσθίειν
 περιεφέρετο πολλὰ καὶ ποικίλα, καὶ μετὰ ταῦτα ἀργυροῦς
 πίναξ ἕτερος, ἐφ’ ᾧ πάλιν ἄρτος μέγας καὶ χῆνες καὶ λαγωοὶ
 καὶ ἔριφοι καὶ ἕτεροι ἄρτοι πεπονημένοι καὶ περιστεραὶ καὶ
 τρυγόνες πέρδικές τε καὶ ὅσον ἄλλο πτηνῶν πλῆθος ἦν.
 ‘ἐπεδώκαμεν οὖν, φησί, καὶ ταῦτα τοῖς δούλοις καὶ ὡς ἄδην
 εἴχομεν βρώσεως ἐχερνιψάμεθα. καὶ στέφανοι εἰσηνέχθησαν
 πολλοὶ παντοδαπῶν ἀνθέων ἐπὶ πᾶσί τε χρυσαῖ στλεγγίδες,
 ὁλκὴν ἴσαι τῷ πρώτῳ στεφάνῳ.’ ἐπὶ δὲ τούτοις εἰπὼν ὁ
 Ἱππόλοχος ὡς Πρωτέας ἀπόγονος ἐκείνου Πρωτέου Λανίκης υἱοῦ,
 ἥτις ἐγεγόνει τροφὸς Ἀλεξάνδρου τοῦ
 βασιλέως, ἔπινε πλεῖστον (ἦν γὰρ πολυπότης ὡς καὶ ὁ πάππος
 αὐτοῦ Πρωτέας ὁ συγγενόμενος Ἀλεξάνδρῳ) καὶ ὅτι πᾶσι
 προὔπιεν, ἑξῆς γράφει καὶ ταῦτα·

‘ἤδη δὲ ἡμῶν ἡδέως ἀπηλλοτριωμένων τοῦ σωφρονεῖν
 ἐπεισβάλλουσιν αὐλητρίδες καὶ μουσουργοὶ καὶ σαμβυκίστριαί
 τινες Ῥόδιαι, ἐμοὶ μὲν γυμναὶ δοκῶ, πλὴν ἔλεγόν τινες αὐτὰς
 ἔχειν χιτῶνας, ἀπαρξάμεναί τε ἀπῆλθον. καὶ ἐπεισῆλθον ἄλλαι
 φέρουσαι ληκύθους μύρου ἑκάστη δύο συνδεδεμένας ἱμάντι
 χρυσῷ, τὴν μὲν ἀργυρᾶν, τὴν δὲ χρυσῆν, κοτυλιαίας, καὶ
 ἑκάστῳ προσέδωκαν. ἔπειτ’ εἰσφέρεται πλοῦτος ἀντὶ δείπνου,
 πίναξ ἀργυροῦς ἐπὶ πάχος οὐκ ὀλίγον περίχρυσος, ὅσος
 ὥστε δέξασθαι μέγεθος χοίρου τινὸς ὀπτοῦ καὶ
 σφόδρα μεγάλου, ὃς ὕπτιος ἐπέκειτο τὴν γαστέρα δεικνὺς ἄνω
 πλήρη οὖσαν πολλῶν ἀγαθῶν· ἦσαν γὰρ ἐν αὐτῷ συνωπτημέναι
 κίχλαι καὶ νῆτται καὶ συκαλλίδων πλῆθος ἄπειρον καὶ ᾠῶν
 ἐπικεχυμέναι λέκιθοι καὶ ὄστρεα καὶ κτένες· καὶ ἑκάστῳ
 πεπυρωμένα αὐτοῖς πίναξιν ἐδόθη. μετὰ δὲ ταῦτα πιόντες
 ἐλάβομεν ἕκαστος ἔριφον ζέοντα ἐφ’ ἑτέρῳ πάλιν πίνακι
 τοιούτῳ σὺν μύστροις χρυσοῖς. ὁρῶν οὖν τὴν δυσχωρίαν ὁ
 Κάρανος κελεύει σπυρίδας ἡμῖν καὶ ἀρτοφόρα διὰ ἱμάντων
 ἐλεφαντίνων πεπλεγμένα δοθῆναι, ἐφ’ οἷς ἡσθέντες
 ἀνεκροταλίσαμεν τὸν νυμφίον ὡς καὶ τῶν δοθέντων ἡμῖν
 ἀνασεσωσμένων. ἔπειτα στέφανοι πάλιν καὶ διλήκυθον μύρου
 χρυσοῦν καὶ ἀργυροῦν ἰσόσταθμον τοῖς προτέροις. ἡσυχίας δὲ γενομένης ἐπεισβάλλουσιν ἡμῖν οἱ
 κἂν τοῖς Χύτροις τοῖς Ἀθήνησι λειτουργήσαντες. μεθ’ οὓς
 εἰσῆλθον ἰθύφαλλοι καὶ σκληροπαῖκται καί τινες καὶ
 θαυματουργοὶ γυναῖκες εἰς ξίφη κυβιστῶσαι καὶ πῦρ ἐκ τοῦ
 στόματος ἐκριπίζουσαι γυμναί.

ἐπεὶ δὲ καὶ τούτων ἀπηλλάγημεν, ἐκλαμβάνει πάλιν ἡμᾶς
 θερμός τις καὶ ζωρότερος πότος, οἴνων ὄντων ἡμῖν Θασίων καὶ
 Μενδαίων καὶ Λεσβίων, χρυσίδων πάνυ μεγάλων ἑκάστῳ
 προσενεχθεισῶν. καὶ μετὰ τὸν πότον ὑελοῦς πίναξ δίπηχύς που
 τὴν διάμετρον ἐν θήκῃ κατακείμενος ἀργυρᾷ πλήρης ἰχθύων
 ὀπτῶν πάντα γένη συνηθροισμένων, ἅπασί τε προσεδόθη καὶ
 ἀργυροῦν ἀρτοφόρον ἄρτων Καππαδοκίων, ὧν τὰ μὲν ἐφάγομεν,
 τὰ δὲ τοῖς θεράπουσιν ἐπεδώκαμεν. καὶ νιψάμενοι τὰς χεῖρας
 ἐστεφανούμεθα καὶ πάλιν στλεγγίδας ἐλάβομεν χρυσᾶς,
 διπλασίους τῶν πρότερον, καὶ ἄλλο διλήκυθον μύρου. ἡσυχίας
 δὲ γενομένης ἐξαλλόμενος τῆς κλίνης ὁ Πρωτέας αἰτεῖ σκύφον
 χοαῖον καὶ πληρώσας οἴνου Θασίου ὀλίγον τι ἐπιρράνας ὕδατος
 ἐξέπιεν ἐπειπών· 
 ὁ πλεῖστα πίνων πλεῖστα κεὐφρανθήσεται. 
 καὶ ὁ Κάρανος ἔφη· ‘ἐπεὶ πρῶτος ἔπιες, ἔχε πρῶτος
 καὶ τὸν σκύφον δῶρον· τοῦτο δὲ καὶ τοῖς ἄλλοις ὅσοι ἂν
 πίωσιν ἔσται γέρας.’ ἐφ’ οἷς λεχθεῖσιν 
 οἱ δ’ ἐννέα πάντες ἀνέσταν 
 Il. 7.161 
 ἁρπάζοντες κἄλλος ἄλλον φθάνοντες. εἷς δὲ τῶν
 συνδειπνούντων ἡμῖν ἄθλιος οὐ δυνάμενος πιεῖν ἀνακαθίσας
 ἔκλαιεν ἄσκυφος γενόμενος, καὶ ὁ Κάρανος αὐτῷ χαρίζεται
 κενὸν τὸ ἔκπωμα. ἐπὶ τούτοις χορὸς
 εἰσῆλθεν ἀνθρώπων ἑκατὸν ἐμμελῶς ᾀδόντων γαμικὸν ὕμνον,
 μεθ’ οὓς ὀγχηστρίδες διεσκευασμέναι τρόπον Νηρηίδων, αἳ δὲ
 Νυμφῶν.

τοῦ πότου δὴ προιόντος καὶ τῆς ὥρας ὑποσκιαζούσης
 ἀναπεταννύουσι τὸν οἶκον, ἐν ᾧ κύκλῳ ὀθόναις διείληπτο
 πάντα λευκαῖς· καὶ ἀναπετασθεισῶν Ναΐδες ἐφάνησαν λάθρᾳ
 κατὰ μηχανὰς σχασθέντων τῶν φραγμάτων καὶ Ἔρωτες καὶ
 Ἀρτέμιδες καὶ Πᾶνες καὶ Ἑρμαῖ καὶ τοιαῦτα πολλὰ εἴδωλα
 ἀργυροῖς δᾳδουχοῦντα λαμπτῆρσι. θαυμαζόντων δ’ ἡμῶν τὴν
 τεχνιτείαν Ἐρυμάνθιοι τῷ ὄντι σύαγροι κατὰ πινάκων
 τετραγώνων χρυσομίτρων σιβύναις ἀργυραῖς διαπεπερονημένοι
 περιεφέροντο ἑκάστῳ. καὶ τὸ θαυμάσιον, ὅτι παρειμένοι καὶ
 καρηβαροῦντες ὑπὸ τῆς μέθης ὁπότε τι τῶν ἀγομένων
 θεασαίμεθα πάντες ἐξενήφομεν, ὀρθοὶ τὸ δὴ λεγόμενον
 ἀνιστάμενοι ( Il. 24.11 ? ).
 ἔναττον οὖν οἱ παῖδες εἰς τὰς εὐτυχεῖς σπυρίδας, ἕως
 ἐσάλπισε τὸ εἰωθὸς τοῦ τελευταίου δείπνου σημεῖον· οὕτω γὰρ
 τὸ Μακεδονικὸν οἶσθα ἔθος ἐν ταῖς πολυανθρώποις εὐωχίαις
 γινόμενον. καὶ ὁ Κάρανος ἄρξας πότου μικροῖς ἐκπώμασι
 περισοβεῖν ἐκέλευε τοῖς παισίν. ἐπίνομεν οὖν εὐμαρῶς ὥσπερ
 ἀντίδοτον ἐκ τῆς προτέρας ἀκρατοποσίας λαμβάνοντες. ἐν
 τούτῳ δὲ ὁ γελωτοποιὸς εἰσῆλθε Μανδρογένης, ἐκείνου
 Στράτωνος τοῦ Ἀττικοῦ, ὥς φασιν, ἀπόγονος καὶ πολλοὺς
 κατέρρηξεν ἡμῶν γέλωτας· καὶ μετὰ ταῦτα ὠρχεῖτο μετὰ τῆς
 γυναικὸς ἔτη οὔσης ὑπὲρ τὰ ὀγδοήκοντα. καὶ τελευταῖαι
 ἐπεισῆλθον ἐπιδόρπιαι τράπεζαι, τραγήματά τ’ ἐν πλεκτοῖς
 ἐλεφαντίνοις ἐπεδόθη πᾶσι καὶ 
 πλακοῦντες ἕκαστα γένη, Κρητικῶν καὶ τῶν σῶν, ἑταῖρε
 Λυγκεῦ, Σαμιακῶν καὶ Ἀττικῶν αὐταῖς ταῖς ἰδίαις τῶν
 πεμμάτων θήκαις. μετὰ δὲ ταῦτα ἐξαναστάντες ἀπηλλαττόμεθα
 νήφοντες νὴ τοὺς θεοὺς διὰ τὸν φόβον τοῦ πλούτου ὃν
 ἐλάβομεν. σὺ δὲ μόνον ἐν Ἀθήναις μένων εὐδαιμονίζεις τὰς
 Θεοφράστου θέσεις ἀκούων, θύμα καὶ εὔζωμα καὶ τοὺς καλοὺς
 ἐσθίων στρεπτούς, Λήναια καὶ Χύτρους θεωρῶν. ἡμεῖς δ’ ἐκ
 τοῦ Καράνου δείπνου πλοῦτον ἀντὶ μερίδων εὐωχηθέντες νῦν
 ζητοῦμεν οἳ μὲν οἰκίας, οἳ δὲ ἀγρούς, οἳ δὲ ἀνδράποδ᾽
 ὠνήσασθαι.’

εἰς ταῦτα, ὦ ἑταῖρε Τιμόκρατες, ἀποβλέπων τίνι συγκρῖναι
 ἔχεις τῶν Ἑλληνικῶν δείπνων τὸ προκείμενον τοῦτο συμπόσιον;
 ὁπότε καὶ Ἀντιφάνης ὁ κωμῳδιοποιὸς ἐν Οἰνομάῳ ἢ Πέλοπι
 διαπαίζων ἔφη ( II 81 K )· 
 τί δ’ ἂν Ἕλληνες μικροτράπεζοι, 
 φυλλοτρῶγες δράσειαν; ὅπου 
 τέτταρα λήψῃ κρέα μίκρ’ ὀβολοῦ. 
 παρὰ δ’ ἡμετέροις προγόνοισιν ὅλους 
 βοῦς ὤπτων, ὗς, ἐλάφους, ἄρνας· 
 τὸ τελευταῖον δ’ ὁ μάγειρος ὅλον 
 τέρας ὀπτήσας μεγάλῳ βασιλεῖ 
 θερμὴν παρέθηκε κάμηλον. 
 ὁ Ἀριστοφάνης δ’ ἐν Ἀχαρνεῦσι καὶ αὐτὸς τῶν
 βαρβάρων ἐμφανίζων τὴν μεγαλειότητά φησιν
 ( 85 )· 
 ΠΡ. εἶτ’ ἐξένιζε παρετίθει θ’ ἡμῖν ὅλους 
 ἐκ κριβάνου βοῦς. ΔΙΚ. καὶ τίς εἶδε πώποτε 
 βοῦς κριβανίτας; τῶν ἀλαζονευμάτων. 
 
 ΠΡ. καὶ ναὶ μὰ Δί’ ὄρνιν τριπλάσιον Κλεωνύμου 
 παρέθηκεν ἡμῖν· ὄνομα δ’ ἦν αὐτῷ φέναξ. 
 Ἀναξανδρίδης δ’ ἐν Πρωτεσιλάῳ διασύρων τὸ τῶν
 Ἰφικράτους γάμων συμπόσιον, ὅτε ἤγετο τὴν Κότυος τοῦ Θρᾳκῶν
 βασιλέως θυγατέρα, φησί ( I 151 K )·

κἂν ταῦτα ποιῆθ᾽, ὥσπερ φράζω, 
 λαμπροῖς δείπνοις δεξόμεθ’ ὑμᾶς, 
 οὐδὲν ὁμοίοις τοῖς Ἰφικράτους 
 τοῖς ἐν Θρᾴκῃ· καίτοι φασὶν 
 βουβαυκαλόσαυλα γενέσθαι· 
 κατὰ τὴν ἀγορὰν μὲν ὑπεστρῶσθαι 
 στρώμαθ’ ἁλουργῆ μέχρι τῆς ἄρκτου· 
 δειπνεῖν δ’ ἄνδρας βουτυροφάγους, 
 αὐχμηροκόμας μυριοπληθεῖς· 
 τοὺς δὲ λέβητας χαλκοῦς εἶναι 
 μείζους λάκκων δωδεκακλίνων· 
 αὐτὸν δὲ Κότυν περιεζῶσθαι 
 ζωμόν τε φέρειν ἐν χοὶ χρυσῇ 
 καὶ γευόμενον τῶν κρατήρων 
 πρότερον μεθύειν τῶν πινόντων. 
 αὐλεῖν δ’ αὐτοῖς Ἀντιγενείδαν, 
 Ἀργᾶν δ’ ᾄδειν καὶ κιθαρίζειν 
 Κηφισόδοτον τὸν Ἀχαρνῆθεν· 
 μέλπειν δ’ ᾠδαῖς 
 τοτὲ μὲν Σπάρτην τὴν εὐρύχορον, 
 
 τοτὲ δ’ αὖ Θήβας τὰς ἑπταπύλους, τὰς ἁρμονίας
 μεταβάλλοντας, φερνάς τε λαβεῖν δύο μὲν ξανθῶν ἵππων ἀγέλας
 αἰγῶν τ’ ἀγέλην χρυσοῦν τε σάκος .... φιάλην τε λεπαστὴν
 χιόνος τε πρόχουν κέρχνων τε χύτραν βολβῶν τε σιρὸν
 δωδεκάπηχυν καὶ πουλυπόδων ἑκατόμβην. ταῦτα μὲν οὕτως φασὶ
 ποιῆσαι Κότυν ἐν Θρᾴκῃ, γάμον Ἰφικράτει. τούτων δ’ ἔσται
 πολὺ σεμνότερον καὶ λαμπρότερον παρὰ δεσποσύνοις τοῖς
 ἡμετέροις. τί γὰρ ἐλλείπει δόμος ἡμέτερος, ποίων ἀγαθῶν; οὐ
 σμύρνης ἐκ Συρίας ὀδμαὶ λιβάνου τε πνοαί, τερενοχρῶτες
 μαζῶν ὄψεις, ἄρτων, ἀμύλων, πουλυποδείων, χολίκων, δημοῦ,
 φυσκῶν, ζωμοῦ, τεύτλων, θρίων, λεκίθου, σκορόδων, ἀφύης,
 σκόμβρων, ἐνθρυμματίδων, πτισάνης, ἀθάρης, κυάμων, λαθύρων,
 ὤχρων, δολίχων, μέλιτος, τυροῦ, χορίων, πυῶν, καρύων,
 χόνδρου, κάραβοι ὀπτοί, τευθίδες ὀπταί, κεστρεὺς ἑφθός,
 σηπίαι ἑφθαί, 
 
 μύραιν’ ἑφθή, κωβιοὶ ἑφθοί, 
 θυννίδες ὀπταί, φυκίδες ἑφθαί, 
 βάτραχοι, πέρκαι, 
 συνόδοντες, ὄνοι, βατίδες, ψῆτται, 
 γαλεός, κόκκυξ, θρίσσαι, νάρκαι, 
 ῥίνης τεμάχη, σχαδόνες, βότρυες, 
 σῦκα, πλακοῦντες, μῆλα, κράνειαι, 
 ῥόαι, ἕρπυλλος, μήκων, ἀχράδες, 
 κνῆκος, ἐλᾶαι, στέμφυλ᾽, ἄμητες, 
 πράσα, γήτειον, κρόμμυα, φυστή, 
 βολβοί, καυλοί, σίλφιον, ὄξος, 
 μάραθ᾽, ᾠά, φακῆ, τέττιγες, ὀποί, 
 κάρδαμα, σήσαμα, κήρυκες, ἅλες, 
 πίνναι, λεπάδες, μύες, ὄστρεια, 
 κτένες, ὄρκυνες· καὶ πρὸς τούτοις 
 ὀρνιθαρίων ἄφατον πλῆθος, 
 νηττῶν, φαττῶν· χῆνες, στρουθοί, 
 κίχλαι, κόρυδοι, κίτται, κύκνοι, 
 πελεκάν, κίγκλοι, γέρανοσ — Β. τουδὶ 
 τοῦ χάσκοντος διατειναμένη 
 διὰ τοῦ πρωκτοῦ καὶ τῶν πλευρῶν 
 διακόψειεν τὸ μέτωπον. 
 Α. οἶνοι δέ σοι, λευκός, 
 γλυκύς, αὐθιγενής, ἡδύς, καπνίας.

Λυγκεὺς δ’ ἐν Κενταύρῳ διαπαίζων τὰ Ἀττικὰ δεῖπνά φησι
 ( IV 433 M )· 
 μάγειρ᾽, ὁ θύων ἐστὶ δειπνίζων τ’ ἐμὲ 
 
 Ῥόδιος, ἐγὼ δ’ ὁ κεκλημένος Περίνθιος. 
 οὐδέτερος ἡμῶν ἥδεται τοῖς Ἀττικοῖς 
 δείπνοις. ἀηδία γάρ ἐστιν Ἀττικὴ 
 ὥσπερ ξενική· παρέθηκε πίνακα γὰρ μέγαν 
 ἔχοντα μικροὺς πέντε πινακίσκους ἄνω· 
 τούτων ὃ μὲν ἔχει σκόροδον, ὃ δ’ ἐχίνους δύο, 
 ὃ δὲ θρυμματίδα γλυκεῖαν, ὃ δὲ κόγχας δέκα, 
 ὃ δ’ ἀντακαίου μικρόν. ἐν ὅσῳ δ’ ἐσθίω, 
 ἕτερος ἐκεῖν᾽, ἐν ὅσῳ δ’ ἐκεῖνος, τοῦτ’ ἐγὼ 
 ἠφάνισα. βούλομαι δέ γ᾽, ὦ βέλτιστε σύ, 
 κἀκεῖνο καὶ τοῦτ᾽, ἀλλ’ ἀδύνατα βούλομαι· 
 οὔτε στόματα γὰρ οὔτε χεῖρας πέντ’ ἔχω. 
 ὄψιν μὲν οὖν ἔχει τὰ τοιαῦτα ποικίλην, 
 ἀλλ’ οὐθέν ἐστι τοῦτο πρὸς τὴν γαστέρα· 
 κατέπασα γὰρ τὸ χεῖλος, οὐκ ἐνέπλησα δέ. 
 τί οὖν ἔχεις; Β. ὄστρεια πολλά. Α. πίνακά μοι 
 τούτων παραθήσεις αὐτὸν ἐφ’ ἑαυτοῦ μέγαν. 
 ἔχεις ἐχίνους; Β. ἕτερος ἔσται σοι πίναξ· 
 αὐτὸς γὰρ αὐτὸν ἐπριάμην ὀκτὼ ὀβολῶν. 
 Α. ὀψάριον αὐτὸ τοῦτο παραθήσεις μόνον, 
 ἵνα ταὐτὰ πάντες, μὴ τὸ μὲν ἐγώ, τὸ δ’ ἕτερος ... 
 Δρομέας δ’ ὁ παράσιτος ἐρωτήσαντός τινος αὐτόν, ὥς
 φησιν ὁ Δελφὸς Ἡγήσανδρος ( FHG IV 415 ),
 πότερον ἐν ἄστει γίνεται βελτίω δεῖπνα ἢ ἐν Χαλκίδι, τὸ
 προοίμιον εἶπε τῶν ἐν Χαλκίδι δείπνων χαριέστερον εἶναι τῆς
 ἐν ἄστει παρασκευῆς, τὸ πλῆθος τῶν ὀστρέων καὶ τὴν
 ποικιλίαν προοίμιον εἰπὼν δείπνου.

Δίφιλος δ’ ἐν Ἀπολειπούσῃ μάγειρόν τινα
 παράγων ποιεῖ τάδε λέγοντα ( II 545 K )· 
 πόσοι τὸ πλῆθός εἰσιν οἱ κεκλημένοι 
 εἰς τοὺς γάμους, βέλτιστε, καὶ πότερ’ Ἀττικοὶ 
 ἅπαντες ἢ κἀκ τοὐμπορίου τινές; Β. τί δαὶ 
 τοῦτ’ ἐστὶ πρὸς σὲ τὸν μάγειρον; Α. τῆς τέχνης 
 ἡγεμονία τίς ἐστιν αὕτη σοι, πάτερ, 
 τὸ τῶν ἐδομένων τὰ στόματα προειδέναι. 
 οἷον Ῥοδίους κέκληκας· εἰσιοῦσι δὸς 
 εὐθὺς ἀπὸ θερμοῦ τὴν μεγάλην αὐτοῖς σπάσαι, 
 ἀποζέσας σίλουρον ἢ λεβίαν, ἐφ’ ᾧ 
 χαριεῖ πολὺ μᾶλλον ἢ μυρίνην προσεγχέας. 
 Β. ἀστεῖον ὁ σιλουρισμός. Α. ἂν Βυζαντίους, 
 ἀψινθίῳ σφιν δεῦσον ὅσα γ’ ἂν παρατιθῇς, 
 κάθαλα ποιήσας πάντα κἀσκοροδισμένα. 
 διὰ γὰρ τὸ πλῆθος τῶν παρ’ αὐτοῖς ἰχθύων 
 πάντες βλιχανώδεις εἰσὶ καὶ μεστοὶ λάπης. 
 Μένανδρος δ’ ἐν Τροφωνίῳ ( IV 205 M )· 
 ξένου τὸ δεῖπνόν ἐστιν ὑποδοχή. Β. τίνος; 
 ποδαποῦ; διαφέρει τῷ μαγείρῳ τοῦτο γάρ. 
 οἷον τὰ νησιωτικὰ ταυτὶ ξενύδρια, 
 ἐν προσφάτοις ἰχθυδίοις τεθραμμένα 
 καὶ παντοδαποῖς, τοῖς ἁλμίοις μὲν οὐ πάνυ 
 ἁλίσκετ᾽, ἀλλ’ οὕτως παρέργως ἅπτεται· 
 τὰς δ’ ὀνθυλεύσεις καὶ τὰ κεκαρυκευμένα 
 μᾶλλον προσεδέξατ᾽. Ἀρκαδικὸς τοὐναντίον 
 
 ἀθάλασσος ὢν τοῖς λοπαδίοις ἁλίσκεται· 
 Ἰωνικὸς πλούταξ ὑποστάσεις ποιῶν 
 κάνδαυλον, ὑποβινητιῶντα βρώματα.

ἐχρῶντο γὰρ οἱ παλαιοὶ καὶ τοῖς εἰς ἀναστόμωσιν βρώμασιν
 ὥσπερ ταῖς ἁλμάσιν ἐλάαις, ἃς κολυμβάδας καλοῦσιν.
 Ἀριστοφάνης γοῦν ἐν Γήρᾳ φησίν ( I 426 K )·
 
 ὦ πρεσβῦτα, πότερα φιλεῖς τὰς δρυπεπεῖς ἑταίρας 
 ἢ σὺ τὰς ὑποπαρθένους ἁλμάδας ὡς ἐλάας 
 στιφράς; 
 Φιλήμων δ’ ἐν Μετιόντι ἢ Ζωμίῳ ( II 488
 K )· 
 ἰχθὺς τί σοι 
 ἐφαίνεθ’ οὑφθός; Β. μικρὸς ἦν, ἀκήκοας; 
 ἅλμη τε λευκὴ καὶ παχεῖ’ ὑπερβολῇ, 
 κοὐχὶ λοπάδος προσῶζεν οὐδ’ ἡδυσμάτων. 
 ἐβόων δ᾽ ἅπαντες, ὡς ἀγαθὴν ἅλμην
 ποιεῖς. 
 ἤσθιον δὲ καὶ τέττιγας καὶ κερκώπας ἀναστομώσεως
 χάριν. Ἀριστοφάνης Ἀναγύρῳ ( I 404 K )· 
 πρὸς θεῶν, ἔραμαι τέττιγα φαγεῖν 
 καὶ κερκώπην θηρευσαμένη 
 καλάμῳ λεπτῷ. 
 ἐστὶν δ’ ἡ κερκώπη ζῷον ὅμοιον τέττιγι καὶ
 τιτιγονίῳ, ὡς Σπεύσιππος παρίστησιν ἐν δʹ 
 Ὁμοίων. μνημονεύει αὐτῶν Ἐπίλυκος ἐν Κωραλίσκῳ ( I 804
 K ). Ἄλεξις ἐν Θράσωνί φησι ( II 326
 K )· 
 σοῦ δ’ ἐγὼ λαλιστέραν 
 
 οὐπώποτ’ εἶδον οὔτε κερκώπην, γύναι, 
 οὐ κίτταν, οὐκ ἀηδόν᾽, οὐ χελιδόνα, 
 οὐ τρυγόν᾽, οὐ τέττιγα. 
 Νικόστρατος δ’ ἐν Ἅβρᾳ ( II 219 K )·
 
 πίναξ ὁ πρῶτος τῶν μεγάλων ἡγήσεται 
 ἔχων ἐχῖνον, ὠμοτάριχον, κάππαριν, 
 θρυμματίδα, τέμαχος, βολβὸν ἐν ὑποτρίμματι.

ὅτι δ’ ἤσθιον διὰ τὴν ἀναστόμωσιν καὶ τὰς δι’ 
 ὄξους καὶ νάπυος γογγυλίδας σαφῶς παρίστησι Νίκανδρος ἐν
 δευτέρῳ Γεωργικῶν λέγων οὕτως ( fr. 70 Schn )·
 
 γογγυλίδος δισσὴ γὰρ ἰδ’ ἐκ ῥαφάνοιο γενέθλη 
 μακρή τε στιφρή τε φαείνεται ἐν πρασιῇσι. 
 καὶ τὰς μέν θ’ αὕηνον ἀποπλύνας βορέῃσι, 
 προσφιλέας χειμῶνι καὶ οἰκουροῖσιν ἀεργοῖς· 
 θερμοῖς δ’ ἰκμανθεῖσαι ἀναζώουσ’ ὑδάτεσσι. 
 τμῆγε δὲ γογγυλίδος ῥίζας καὶ ἀκαρφέα φλοιὸν 
 ἦκα καθηράμενος λεπτουργέας, ἠελίῳ δὲ 
 αὐήνας ἐπὶ τυτθὸν ὅτ’ ἐν ζεστῷ ἀποβάπτων 
 ὕδατι δριμείῃ πολέας ἐμβάπτισον ἅλμῃ, 
 ἄλλοτε δ’ αὖ λευκὸν γλεῦκος συστάμνισον ὄξει 
 ἶσον ἴσῳ, τὰς δ’ ἐντὸς ἐπιστύψας ἁλὶ κρύψαις. 
 πολλάκι δ’ ἀσταφίδας προχέαις τριπτῆρι λεήνας 
 σπέρματά τ’ ἐνδάκνοντα σινήπυος. εἰν ἑνὶ δὲ τρὺξ 
 ὄξεος ἰκμάζουσα καὶ ὠμοτέρην ἐπὶ κόρσην 
 ὥριον ἁλμαίην αμυσαι κεχρηόσι δαίτης. 
 
 Δίφιλος δ’ ἢ Σώσιππος ἐν Ἀπολειπούσῃ ( II 546
 K )· 
 ἔστιν ἔνδον ὄξος ὀξύ σοι. 
 ὑπολαμβάνω, παιδάριον, ὀπὸν εἰλήφαμεν. 
 ἄριστα τούτοις πάντα πιέσω καὶ πυκνά, 
 ἡ φυλλὰς ἡ δριμεῖα περιοισθήσεται· 
 τῶν πρεσβυτέρων γὰρ ταῦτα τῶν ἡδυσμάτων 
 ἀναστομοῖ τάχιστα τᾀσθητήρια, 
 τό τε νωκαρῶδες καὶ κατημβλυωμένον 
 ἐσκέδασε κἀποίησεν ἡδέως φαγεῖν.

Ἄλεξις δ’ ἐν Ταραντίνοις ἐν τοῖς συμποσίοις φησὶ τοὺς
 Ἀττικοὺς καὶ ὀρχεῖσθαι ὑποπιόντας ( II 379 K )·
 
 τοῦτο γὰρ νῦν ἐστί σοι 
 ἐν ταῖς Ἀθήναις ταῖς καλαῖς ἐπιχώριον· 
 ἅπαντες ὀρχοῦντ’ εὐθύς, ἂν οἴνου μόνον 
 ὀσμὴν ἴδωσι· συμφορὰν λέγεις ἄρ’ ἂν 
 φαίης ἂν εἰς συμπόσιον εἰσελθὼν ἄφνω. 
 καὶ τοῖς μὲν ἀγενείοις ἴσως ἔπεστί τις 
 χάρις· ἀλλ’ ἐπὰν δὴ τὸν γόητα Θεόδοτον 
 ἢ τὸν παραμασύντην ἴδω τὸν ἀνόσιον 
 βαυκιζόμενον τὰ λευκά τ’ ἀναβάλλονθ’ ἅμα, 
 ἥδιστ’ ἂν ἀναπήξαιμ’ ἂν αὐτὸν ἐπὶ τοῦ
 ξύλου 
 λαβών. 
 μήποτε δὲ καὶ Ἀντιφάνης ἐν Καρσὶ κατὰ τὸ Ἀττικὸν
 ἔθος τῆς ὀρχήσεως κωμῳδεῖ τινα τῶν σοφῶν ὡς παρὰ
 δεῖπνον ὀρχούμενον λέγων οὕτως ( II 55 K )· 
 
 οὐχ ὁρᾷς ὀρχούμενον 
 ταῖς χερσὶ τὸν βάκηλον; οὐδ’ αἰσχύνεται 
 ὁ τὸν Ἡράκλειτον πᾶσιν ἐξηγούμενος, 
 ὁ τὴν Θεοδέκτου μόνος ἀνευρηκὼς τέχνην, 
 ὁ τὰ κεφάλαια συγγράφων Εὐριπίδῃ. 
 τούτοις οὐδ’ ἀναρμόστως ἄν τις ἐπενέγκαι τὰ Ἐρίφῳ
 τῷ κωμικῷ ἐν Αἰόλῳ εἰρημένα τάδε ( II 428 K )·
 
 λόγος γάρ ἐστ’ ἀρχαῖος οὐ κακῶς ἔχων· 
 οἶνον λέγουσι τοὺς γέροντας, ὦ πάτερ, 
 πείθειν χορεύειν οὐ θέλοντας. 
 Ἄλεξις δ’ ἐν τῷ ἐπιγραφομένῳ Ἰσοστάσιόν φησιν
 ( II 328 K )· 
 ἀπὸ συμβολῶν ἔπινον ὀρχεῖσθαι μόνον 
 βλέποντες, ἄλλο δ’ οὐδέν, ὄψων ὀνόματα 
 καὶ σιτίων ἔχοντες, Ὄψων, Κάραβος 
 καὶ Κωβιός, Σεμίδαλις.

‘Ἀττικὸν δὲ δεῖπνον οὐκ ἀχαρίτως διαγράφει 
 Μάτρων ὁ παρῳδός, ὅπερ διὰ τὸ σπάνιον οὐκ ἂν
 ὀκνήσαιμι ὑμῖν, ἄνδρες φίλοι,’ ὁ Πλούταρχος ἔφη,
 ‘ἀπομνημονεῦσαι· 
 δεῖπνα μοι ἔννεπε, Μοῦσα, πολύτροφα καὶ μάλα 
 πολλά ( Od. 1.1 ), 
 ἃ Ξενοκλῆς ῥήτωρ ἐν Ἀθήναις δείπνισεν ἡμᾶς· 
 ἦλθον γὰρ κἀκεῖσε, πολὺς δέ μοι ἕσπετο λιμός ( Od. 6.164 ). 
 οὗ δὴ καλλίστους ἄρτους ἴδον ἠδὲ μεγίστους, 
 λευκοτέρους χιόνος, ἔσθειν δ’ ἀμύλοισιν ὁμοίους 
 ( Il. 10.436.
 7 )... 
 τάων καὶ Βορέης ἠράσσατο πεσσομενάων ( Il. 20.223 )· 
 
 αὐτὸς δὲ Ξενοκλῆς ἐπεπωλεῖτο στίχας ἀνδρῶν ( Il. 3.196 ), 
 στῆ δ’ ἄρ’ ἐπ’ οὐδὸν ἰών. σχεδόθεν δέ οἱ ἦν παράσιτος
 ( Od. 20.128.
 30 ) 
 Χαιρεφόων, πεινῶντι λάρῳ ὄρνιθι ἐοικώς ( Od. 5.51 ), 
 νήστης, ἀλλοτρίων εὖ εἰδὼς δειπνοσυνάων ( Od. 5.250 ). 
 τῷ δὲ μάγειροι μὲν φόρεον πλῆσάν τε τραπέζας, 
 οἷς ἐπιτετράφαται μέγας οὐρανὸς ὀπτανιάων ( Il. 5.750 ) 
 ἠμὲν ἐπισπεῦσαι δείπνου χρόνον ἠδ’ ἀναμεῖναι. 
 ἔνθ’ ἄλλοι πάντες λαχάνοις ἐπὶ χεῖρας ἴαλλον ( Od. 9.288 ), 
 ἀλλ’ ἐγὼ οὐ πιθόμην, ἀλλ’ ἤσθιον εἴδατα πάντα, 
 βολβοὺς ἀσπάραγόν τε καὶ ὄστρεα μυελόεντα ( Od. 9.293 ), 
 ὠμοτάριχον ἐῶν χαίρειν, Φοινίκιον ὄψον. 
 αὐτὰρ ἐχίνους ῥῖψα καρηκομόωντας ἀκάνθαις· 
 οἳ δὲ κυλινδόμενοι καναχὴν ἔχον ἐν ποσὶ παίδων 
 ( Il. 16.794 ) 
 ἐν καθαρῷ, ὅθι κύματ’ ἐπ’ ἠιόνος κλύζεσκε ( Il. 21.61 )· 
 πολλὰς δ’ ἐκ κεφαλῆς προθελύμνους εἷλκον ἀκάνθας
 ( Il. 10.15 ). 
 ἡ δὲ Φαληρικὴ ἦλθ’ ἀφύη, Τρίτωνος ἑταίρη, 
 ἄντα παρειάων σχομένη ῥυπαρὰ κρήδεμνα ( Od. 1.334 )... 
 τοὺς δ’ ὁ Κύκλωψ ἐφίλει καὶ ἐν οὔρεσιν ἐξεπεφύκει
 ... 
 πίνας ἦλθε φέρων καὶ ἄμυλα ἠχήεντα ( Od. 4.72 ), 
 ἃς κατὰ φυκότριχος πέτρης λευκὸν τρέφει ὕδωρ ... 
 ψῆττά τε χονδροφυὴς καὶ τρίγλη μιλτοπάρῃος ( Od. 9.125 ). 
 τῇ δ’ ἐγὼ ἐν πρώτοις ἐπέχον κρατερώνυχα χεῖρα 
 ( Od. 17.410? ) 
 
 οὐδ’ ἔφθην τρώσας μιν, ἄασε δὲ Φοῖβος
 Ἀπόλλων. 
 ὡς δὲ ἴδον Στρατοκλῆ, κρατερὸν μήστωρα
 φόβοιο ( Il.
 12.39 ), 
 τρίγλης ἱπποδάμοιο κάρη μετὰ χερσὶν ἔχοντα ( Il. 24.724 ), 
 ἂψ δ’ ἑλόμην χάρμῃ, λαιμὸν δ’ ἄπληστον ἄμυξα. 
 ἦλθε δὲ Νηρῆος θυγάτηρ, Θέτις ἀργυρόπεζα, 
 σηπίη εὐπλόκαμος, δεινὴ θεὸς αὐδήεσσα ( Od. 10.136 ), 
 ἣ μόνη ἰχθὺς οὖσα τὸ λευκὸν καὶ μέλαν οἶδε. 
 καὶ Τιτυὸν ἔιδον, λίμνης ἐρικυδέα γόγγρον ( Od. 11.576 ) 
 κείμενον ἐν λοπάδεσσ᾽· ὃ δ’ ἐπ’ ἐννέα κεῖτο
 τραπέζας· 
 τῷ δὲ μετ’ ἴχνια βαῖνε θεὰ λευκώλενος ἰχθὺς ( Od. 3.30 
 Il. 1.55 ) 
 ἔγχελυς, ἣ Διὸς εὔχετ’ ἐν ἀγκοίνῃσι μιγῆναι ( Od. 11.267 ), 
 ἐκ Κωπῶν, ὅθεν ἐγχέλεων γένος ἀγροτεράων ( Il. 2.852 ), 
 παμμεγέθης, ἣν οὔ κε δύ’ ἀνέρες ἀθλητῆρες ( Il. 12.447 ), 
 οἷοι ἄρ’ Ἀστυάναξ τε καὶ Ἀντήνωρ ἐγένοντο, 
 ῥηιδίως ἐπ’ ἄμαξαν ἀπ’ οὔδεος ὀχλίσσειαν ( Il. 12.448 )· 
 τρισπίθαμοι γὰρ ταί γε καὶ ἐννεαπήχεες ἦσαν ( Od. 11.310 ) 
 εὖρος, ἀτὰρ μῆκός γε γενέσθην ἐννεόργυιοι ( Od. 11.312 ). 
 πολλὰ δ’ ἄναντα κάταντα κατὰ στέγος ἦλθ’ ὁ μάγειρος
 ( Il. 21.116 ), 
 σείων ὀψοφόρους πίνακας κατὰ δεξιὸν ὦμον ( Il. 5.46 ). 
 τῷ δ’ ἅμα τεσσαράκοντα μέλαιναι χύτραι ἕποντο 
 ( Il. 2.534 ), 
 αὐτὰρ ἀπ’ Εὐβοίας λοπάδες τόσαι ἐστιχόωντο ( Il. 2.516 ). 
 
 Ἶρις δ’ ἄγγελος ἦλθε ποδήνεμος, ὠκέα τευθίς ( Il. 2.786 ), 
 πέρκη τ’ ἀνθεσίχρως καὶ ὁ δημοτικὸς μελάνουρος, 
 ὃς καὶ θνητὸς ἐὼν ἕπετ’ ἰχθύσιν ἀθανάτοισιν ( Il. 16.154 ). 
 οἴη δ’ αὖ θύννου κεφαλὴ θαλαμηιάδαο ( Od. 11.543. 557 ) 
 νόσφιν ἀφειστήκει, κεχολωμένη οὕνεκα τευχέων 
 αἰρομένων· τὸ δὲ πῆμα θεοὶ θέσαν ἀνθρώποισι 
 ( Od. 11.555 ). 
 ῥίνη δ᾽, ἣν φιλέουσι περισσῶς τέκτονες ἄνδρες ( Il. 6.315 ), 
 τρηχεῖ’ ἀλλ’ ἀγαθὴ κουροτρόφος· οὐ γὰρ ἔγωγε 
 ἧς σαρκὸς δύναμαι γλυκερώτερον ἄλλο ἰδέσθαι 
 ( Od. 9.27. 28 ). 
 ὀπταλέος δ’ εἰσῆλθε πελώριος ἱππότα κεστρεὺς ( Il. 2.336 ) 
 οὐκ οἶος· ἅμα τῷ γε δυώδεκα σαργοὶ ἕποντο ( Il. 3.143 ). 
 κυανόχρως δ’ ἀμίας ἐπὶ τοῖς μέγας, ὅς τε θαλάσσης 
 πάσης βένθεα οἶδε, Ποσειδάωνος ὑποδμώς ( Od. 4.385. 6 ), 
 καρῖδές θ᾽, αἳ Ζηνὸς Ὀλυμπίου εἰσὶν ἀοιδοί, 
 αἳ δὴ γήραι κυφαὶ ἔσαν, χρησταὶ δὲ πάσασθαι ( Od. 2.16 ). 
 χρύσοφρυς, ὃς κάλλιστος ἐν ἄλλοις ἵσταται ἰχθύς 
 ( Il. 23.318 ), 
 κάραβος, ἀστακὸς αὖτε λιλαίετο θωρήσσεσθαι ( Od. 20.27 ) 
 ἐν μακάρων δείπνοις. τοῖς δαιτυμόνες χέρ’ ἐφέντες 
 ἐν στόμασίν τ᾽ ἔθεσαν καὶ ἀπήγαγον ἄλλυδις
 ἄλλον ( Od.
 11.385 ). 
 τῶν δ’ ἄρ’ ἔλοψ κρείων δουρικλυτὸς ἡγεμόνευεν 
 ( Il. 2.645 ), 
 οὗ πλήρης περ ἐὼν κρατερῶς παλάμῃ ἐπορέχθην 
 
 γεύσασθ’ ἱμείρων· τὸ δέ γ’ ἀμβροσίη μοι ἔδοξεν ( Od. 10.555 ), 
 οἵην δαίνυνται μάκαρες θεοὶ αἰὲν ἐόντες ( Od. 5.7 ). 
 μύραιναν δ’ ἐπέθηκε φέρων, προκάλυμμα τραπέζης 
 ( Od. 17.333 ), 
 ζώνην θ᾽, ἣν φορέεσκεν ἀγαλλομένη περὶ δειρήν 
 ( Il. 4.137 ), 
 εἰς λέχος ἡνίκ’ ἔβαινε Δρακοντιάδῃ μεγαθύμῳ. 
 σάνδαλα δ’ αὖ παρέθηκεν ἀειγενῆ ἀθανατάων, 
 βούγλωσσόν θ᾽ , ὃς ἔναιεν ἐν ἅλμῃ
 μορμυρούσῃ 
 ( Il. 6.396 ), 
 κίχλας δ’ ἑξείης ἡβήτορας ὑψιπετήεις 
 καὶ πέτρας κάτα βοσκομένας, ὑάδας θ’ ὑδατινούς. 
 ἐν δ’ ἀναμὶξ σαργοί τε καὶ ἵππουροι γλάνιές τε, 
 μόρμυρος ἄντα δ’ ἦν, μεγάλη, σπάρος· οὓς ὁ
 μάγειρος 
 σίζοντας παρέθηκε φέρων, κνίσωσε δὲ δῶμα ( Od. 17.333 ). 
 τῶν ἔλεγεν δαίνυσθαι· ἐμοὶ δέ γε θηλυτεράων 
 εἶναι βρώματ’ ἔδοξεν· ἐπεὶ δ’ ορμαινον ἐπ’ ἄλλα. 
 κεῖτο δέ τις βατάνη, ἧς οὐδεὶς ἥπτετο δειπνῶν, 
 ἐν καθαρῷ ὅθι περ λοπάδων διεφαίνετο χῶρος 
 ( Il. 10.199 )... 
 ἑξῆς κόσσυφος ἦλθε μόνος γεύσασθαι ἕτοιμος· 
 οὐ μὴν οὐδ’ ἄρ’ ἄθικτος ἔην, πόθεον δὲ καὶ ἄλλοι. 
 
 κωλῆν δ’ ὡς ἔιδον, ὡς ἔτρεμον ( Il. 14.294 )· ἐν δὲ
 σίναπυ 
 κεῖτ’ ἀγχοῦ γλυκὺ πλείονα χρυσὸς ὢν ἀπερύκων. 
 γευσάμενος δ’ ἔκλαιον, ὅτ’ αὔριον οὐκ ἔτι ταῦτα 
 ( Od. 12.309 ) 
 ὄψομαι, ἀλλά με τυρῷ δεῖ καὶ μάζῃ ὀτρηρῇ .... 
 νηδὺς δ’ οὐχ ὑπέμεινε, βιάζετο γὰρ ἀδέεσσι ( Il. 16.102 )· 
 δάμνα μιν ζωμός τε μέλας ἀκροκώλιά θ’ ἑφθά. 
 παῖς δέ τις ἐκ Σαλαμῖνος ἄγεν τρισκαίδεκα νήσσας 
 ( Il. 2.557 ), 
 λίμνης ἐξ ἱερῆς, μάλα πίονας· ἃς ὁ μάγειρος ( Il. 5.710 ) 
 θῆκε φέρων, ἵν’ Ἀθηναίων κατέκειντο φάλαγγες 
 ( Il. 2.558 ).... 
 Χαιρεφόων δ’ ἐνόησεν ἅμα πρόσσω καὶ ὀπίσσω 
 ( Il. 1.343 ) 
 ὄρνιθας γνῶναι καὶ ἐναίσιμα σιτίζεσθαι ( Od. 2.159 ). 
 ἤσθιε δ’ ὥστε λέων, παλάμῃ δ’ ἔχε τὸ σκέλος αὐτοῦ
 ( Od. 9.292. 
 Od. 1.104 ), 
 ὄφρα οἱ οἴκαδ’ ἰόντι πάλιν ποτιδόρπιον εἴη ( Od. 9.234 ). 
 χόνδρος δ’ ἡδυπρόσωπος, ὃν Ἥφαιστος κάμεν ἕψων 
 ( Il. 2.101 ), 
 Ἀττικῷ ἐν κεράμῳ πέττων τρισκαίδεκα μῆνας ( Il. 5.387 ). 
 αὐτὰρ ἐπεὶ δόρποιο μελίφρονος ἐξ ἔρον ἕντο ( Od. 24.489 ), 
 χεῖρας νιψαμένοισιν ἀπ’ ὠκεανοῖο ῥοάων ( Il. 19.1 ) 
 ὡραῖος παῖς ἦλθε φέρων μύρον ἴρινον ἡδύ, 
 ἄλλος δ’ αὖ στεφάνους ἐπὶ δεξιὰ πᾶσιν ἔδωκεν, 
 
 οἳ ῥόδον ἀμφεπλέκοντο διάνδιχα κοσμηθέντες ( Od. 9.157 ). 
 κρητὴρ δὲ Βρομίου ἐκεράννυτο, πίνετο δ’ οἶνος 
 Λέσβιος, οὗ δὴ πλεῖστον ἀνὴρ ὑπὲρ ἄνδρα πεπώκει. 
 δεύτεραι αὖτε τράπεζαι ἐφωπλίζοντο γέμουσαι· 
 ἐν δ’ αὐταῖσιν ἐπῆν ἄπιοι καὶ πίονα μῆλα ( Od. 9.217 ), 
 ῥοιαί τε σταφυλαί τε, θεοῦ Βρομίοιο τιθῆναι, 
 πρόσφατος ἥν θ’ ἁμάμαξυν ἐπίκλησιν καλέουσι ( Od. 5.273 ). 
 τῶν δ’ ἐγὼ οὐδενὸς ἦσθον ἁπλῶς, μεστὸς δ᾽
 ἀνεκείμην. 
 ὡς δὲ ἴδον ξανθόν, γλυκερόν, μέγαν ἔγκυκλον, 
 ἄνδρες, 
 Δήμητρος παῖδ’ ὀπτὸν ἐπεισελθόντα πλακοῦντα, 
 πῶς ἂν ἔπειτα πλακοῦντος ἐγὼ θείου ἀπεχοίμην 
 ( Il. 10.243 )... 
 οὐδ’ εἴ μοι δέκα μὲν χεῖρες, δέκα δὲ στόματ’ εἶεν 
 ( Il. 2.490 ), 
 γαστὴρ δ’ ἄρρηκτος, χάλκεον δέ μοι ἦτορ ἐνείη. 
 πόρναι δ’ εἰσῆλθον, κοῦραι δύο θαυματοποιοί, 
 ἃς Στρατοκλῆς ἤλαυνε ποδώκεας ὄρνιθας ὥς ( Il. 2.764 ).

Ἄλεξις δ’ ἐν Συντρέχουσιν ἐπισκώπτων τὰ Ἀττικὰ δεῖπνά φησιν
 ( II 375 K )· 
 ἔγωγε δύο λαβεῖν μαγείρους βούλομαι 
 οὓς ἂν σοφωτάτους δύνωμ’ ἐν τῇ πόλει. 
 μέλλοντα δειπνίζειν γὰρ ἄνδρα Θετταλὸν 
 οὐκ Ἀττικηρῶς οὐδ’ ἀπηκριβωμένως 
 λιμῷ παρελθεῖν ἃ δεῖ καθ’ ἓν 
 ἕκαστον αὐτοῖς παρατιθέντα ... μεγαλείως δέ ... 
 
 εὐτράπεζοι δ’ εἰσὶν ὄντως οἱ Θετταλοί, καθὰ καὶ
 Ἔριφός φησιν ἐν Πελταστῇ οὕτως ( II 430 K )·
 
 τάδ’ οὐ Κόρινθος οὐδὲ Λαίς, ὦ Σύρε, 
 οὐδ’ εὐτραπέζων Θετταλῶν ξένων τροφαί, 
 ὧν οὐκ ἄμοιρος ἥδε χεὶρ ἐγίνετο. 
 ὁ δὲ τοὺς εἰς Χιωνίδην ἀναφερομένους Πτωχοὺς
 ποιήσας τοὺς Ἀθηναίους φησίν ( I 5 K ), ὅταν
 τοῖς Διοσκούροις ἐν πρυτανείῳ ἄριστον προτιθῶνται, ἐπὶ τῶν
 τραπεζῶν τιθέναι ‘τυρὸν καὶ φυστὴν δρυπεπεῖς τ’ ἐλάας καὶ
 πράσα’, ὑπόμνησιν ποιουμένους τῆς ἀρχαίας ἀγωγῆς. Σόλων δὲ
 τοῖς ἐν πρυτανείῳ σιτουμένοις μᾶζαν παρέχειν κελεύει, ἄρτον
 δὲ ταῖς ἑορταῖς προσπαρατιθέναι, μιμούμενος τὸν Ὅμηρον. καὶ
 γὰρ ἐκεῖνος τοὺς ἀριστεῖς συνάγων πρὸς τὸν Ἀγαμέμνονα
 ‘φύρετο δ’ ἄλφιτα’ φησίν. Χρύσιππός τ’ ἐν τετάρτῳ περὶ τοῦ
 καλοῦ καὶ τῆς ἡδονῆς φησιν· ‘ἐν Ἀθήναις δὲ ἱστοροῦσιν οὐ
 πάνυ ἀρχαίων δυεῖν γινομένων δείπνων ἐν Λυκείῳ τε καὶ
 Ἀκαδημείᾳ, τοῦ μὲν εἰς τὴν Ἀκαδήμειαν εἰσενέγκαντος
 ὀψοποιοῦ λοπάδα πρὸς ἑτέραν τινὰ χρείαν τὸν κέραμον κατᾶξαι
 πάντα τοὺς ἱεροποιοὺς ὡς μακρόθεν οὐκ ἀστείας
 παρεισδύσεως γινομένης, δέοντος ἀπέχεσθαι τούτων
 τῶν μακρόθεν· τὸν δ’ ἐν τῷ Λυκείῳ κρέας
 ταριχηρὸν εἰς τάριχος διασκευάσαντα
 μαστιγωθῆναι ὡς παρασοφιζόμενον πονηρῶς.’ Πλάτων δ’ ἐν
 βʹ 
 Πολιτείας οὕτως ἑστιᾷ τοὺς αὑτοῦ
 νεοπολίτας, γράφων ( p. 372c )· ‘ἄνευ ὄψου, ἔφη,
 ὡς ἔοικας, ποιεῖς τοὺς ἄνδρας ἑστιωμένους. ἀληθῆ, ἦν δ᾽
 ἐγώ, λέγεις· ἐπελαθόμην ὅτι καὶ ὄψον ἕξουσιν, ἅλας τε
 δηλονότι καὶ ἐλαίας καὶ τυρὸν καὶ βολβοὺς καὶ λάχανά γε οἷα
 δὴ ἐν ἀγροῖς ἑψήματα τε ἑψήσονται. καὶ τραγήματά
 που παραθήσομεν αὐτοῖς τῶν τε σύκων καὶ ἐρεβίνθων καὶ
 κυάμων, καὶ μύρτα καὶ φηγοὺς σποδιοῦσι πρὸς τὸ πῦρ μετρίως
 ὑποπίνοντες. καὶ οὕτως διάγοντες τὸν βίον ἐν εἰρήνῃ μετὰ
 ὑγιείας, ὡς εἰκός, γηραιοὶ τελευτῶντες ἄλλον τοιοῦτον βίον
 τοῖς ἐκγόνοις παραδώσουσιν.’

ἑξῆς δὲ λεκτέον καὶ περὶ τῶν Λακωνικῶν συμποσίων. Ἡρόδοτος
 μὲν οὖν ἐν τῇ ἐνάτῃ τῶν ἱστοριῶν περὶ τῆς Μαρδονίου
 παρασκευῆς λέγων καὶ μνημονεύσας Λακωνικῶν συμποσίων φησί
 ( c. 82 )· ‘Ξέρξης φεύγων ἐκ τῆς Ἑλλάδος
 Μαρδονίῳ τὴν παρασκευὴν κατέλιπε τὴν αὑτοῦ. Παυσανίαν οὖν
 ἰδόντα τὴν τοῦ Μαρδονίου παρασκευὴν χρυσῷ καὶ ἀργύρῳ καὶ
 παραπετάσμασι ποικίλοις κατεσκευασμένην κελεῦσαι τοὺς
 ἀρτοποιοὺς καὶ ὀψοποιοὺς κατὰ ταὐτὰ καθὼς Μαρδονίῳ δεῖπνον
 παρασκευάσαι. ποιησάντων δὲ τούτων τὰ κελευσθέντα τὸν
 Παυσανίαν ἰδόντα κλίνας χρυσᾶς καὶ ἀργυρᾶς ἐστρωμένας καὶ
 τραπέζας ἀργυρᾶς καὶ παρασκευὴν μεγαλοπρεπῆ δείπνου
 ἐκπλαγέντα τὰ προκείμενα κελεῦσαι ἐπὶ γέλωτι τοῖς ἑαυτοῦ
 διακόνοις παρασκευάσαι Λακωνικὸν δεῖπνον. καὶ
 παρασκευασθέντος γελάσας ὁ Παυσανίας μετεπέμψατο τῶν
 Ἑλλήνων τοὺς στρατηγοὺς καὶ ἐλθόντων ἐπιδείξας ἑκατέρου τῶν δείπνων τὴν παρασκευὴν
 εἶπεν· ‘ἄνδρες Ἕλληνες, συνήγαγον ὑμᾶς βουλόμενος ἐπιδεῖξαι
 τοῦ Μήδων ἡγεμόνος τὴν ἀφροσύνην, ὃς τοιαύτην δίαιταν ἔχων
 ἦλθεν ὡς ἡμᾶς οὕτω ταλαίπωρον ἔχοντας.’ φασὶ δέ τινες καὶ
 ἄνδρα Συβαρίτην ἐπιδημήσαντα τῇ Σπάρτῃ καὶ συνεστιαθέντα ἐν
 τοῖς φιδιτίοις εἰπεῖν· ‘εἰκότως ἀνδρειότατοι ἁπάντων εἰσὶ
 Λακεδαιμόνιοι· ἕλοιτο γὰρ ἄν τις εὖ φρονῶν
 μυριάκις ἀποθανεῖν ἢ οὕτως εὐτελοῦς διαίτης
 μεταλαβεῖν.’

Πολέμων δ’ ( fr. 86 Pr ) ἐν τῷ παρὰ Ξενοφῶντι
 κανάθρῳ ( Ages. 8, 7 ) τοῦ παρὰ Λάκωσι
 καλουμένου δείπνου κοπίδος μνημονεύοντα Κρατῖνον ἐν
 Πλούτοις λέγειν ( I 63 K )· 
 ἆρ’ ἀληθῶς τοῖς ξένοισιν ἔστιν, ὡς λέγουσ᾽, ἐκεῖ 
 πᾶσι τοῖς ἐλθοῦσιν ἐν τῇ κοπίδι θοινᾶσθαι καλῶς, 
 ἐν δὲ ταῖς λέσχαισι φύσκαι προσπεπατταλευμέναι 
 κατακρέμανται τοῖσι πρεσβύταισιν ἀποδάκνειν ὀδάξ; 
 καὶ Εὔπολις ἐν Εἵλωσι ( I 294 K )·
 
 καὶ γένηται τοῖσδε σάμερον κοπίς. 
 δεῖπνον δ’ ἐστὶν ἰδίως ἔχον ἡ κοπίς, καθάπερ καὶ
 τὸ καλούμενον ἄικλον. ἐπὴν δὲ κοπίζωσι, πρῶτον μὲν δὴ
 σκηνὰς ποιοῦνται παρὰ τὸν θεόν, ἐν δὲ ταύταις στιβάδας ἐξ
 ὕλης, ἐπὶ δὲ τούτων δάπιδας ὑποστρωννύουσιν, ἐφ’ αἷς τοὺς
 κατακλιθέντας εὐωχοῦσιν οὐ μόνον τοὺς ἐκ τῆς ἡμεδαπῆς
 ἀφικνουμένους, ἀλλὰ καὶ τοὺς ἐπιδημήσαντας τῶν ξένων.
 θύουσι δ’ ἐν ταῖς κοπίσιν αἶγας, ἄλλο δ’ οὐδὲν ἱερεῖον· καὶ
 τῶν κρεῶν διδόασι μοίρας πᾶσι καὶ τὸν
 καλούμενον φυσίκιλλον, ὅς ἐστιν ἀρτίσκος ἐγκρίδι
 παραπλήσιος, γογγυλώτερος δὲ τὴν ἰδέαν. διδόασι τῶν
 συνιόντων ἑκάστῳ τυρὸν χλωρὸν καὶ γαστρὸς καὶ 
 φύσκης τόμον καὶ τραγήματα σῦκά τε ξηρὰ καὶ κυάμους καὶ
 φασήλους χλωρούς. κοπίζει δὲ καὶ τῶν ἄλλων Σπαρτιατῶν ὁ
 βουλόμενος. ἐν δὲ τῇ πόλει κοπίδας ἄγουσι καὶ τοῖς
 Τιθηνιδίοις καλουμένοις ὑπὲρ τῶν παίδων· κομίζουσι γὰρ αἱ
 τιτθαὶ τὰ ἄρρενα παιδία κατὰ τὸν καιρὸν τοῦτον εἰς ἀγρὸν
 καὶ πρὸς τὴν Κορυθαλίαν καλουμένην Ἄρτεμιν,
 ἧς τὸ ἱερὸν παρὰ τὴν καλουμένην Τίασσόν ἐστιν ἐν τοῖς πρὸς
 τὴν Κλήταν μέρεσι. καὶ ταύτασ τὰς κοπίδας
 παραπλησίως ταῖς λελεγμέναις ἐπιτελοῦσι. θύουσι δὲ καὶ τοὺς
 γαλαθηνοὺς ὀρθαγορίσκους καὶ παρατιθέασιν ἐν τῇ θοίνῃ τοὺς
 ἰπνίτας ἄρτους. τὸ δὲ ἄικλον ὑπὸ μὲν τῶν ἄλλων Δωριέων
 καλεῖται δεῖπνον. Ἐπίχαρμος γοῦν ἐν Ἐλπίδι φησίν ( p.
 228 L )· 
 ἐκάλεσε γάρ τύ τις 
 ἐπ’ αἶκλον ἀέκων, τὺ δὲ ἑκὼν ᾤχεο τρέχων. 
 τὰ αὐτὰ εἴρηκε καὶ ἐν Περιάλλῳ. ἐν δὲ τῇ
 Λακεδαίμονι τοῖς εἰσιοῦσιν εἰς τὸ φιδίτιον μετὰ δεῖπνον τὸ
 καλούμενον ἄικλον εἰσφέρουσιν ἄρτους ἐν ἀρριχίδι καὶ κρέας ἑκάστῳ, καὶ τῷ νέμοντι τὰς
 μοίρας ἀκολουθῶν ὁ διάκονος κηρύττει τὸ ἄικλον προστιθεὶς
 τοῦ πέμψαντος τὴν ὀνομασίαν.’

ταῦτα μὲν ὁ Πολέμων· πρὸς ὃν ἀντιλέγων Δίδυμος ὁ
 γραμματικὸσ — καλεῖ δὲ τοῦτον Δημήτριος ὁ Τροιζήνιος
 βιβλιολάθαν διὰ τὸ πλῆθος ὧν ἐκδέδωκε συγγραμμάτων· ἐστὶ
 γὰρ τρισχίλια πρὸς τοῖς πεντακοσίοισ — φησὶ τάδε ( om.
 Schm )· ‘Πολυκράτης, φησί, ἐν τοῖς Λακωνικοῖς
 ἱστορεῖ ( FHG IV 480 ) ὅτι τὴν μὲν τῶν Ὑακινθίων
 θυσίαν οἱ Λάκωνες ἐπὶ τρεῖς ἡμέρας συντελοῦσι καὶ διὰ τὸ
 πένθος τὸ γενόμενον περὶ τὸν Ὑάκινθον οὔτε στεφανοῦνται ἐπὶ
 τοῖς δείπνοις οὔτε ἄρτον εἰσφέρουσιν οὔτε ἄλλα
 πέμματα καὶ τὰ τούτοις ἀκόλουθα διδόασι καὶ τὸν εἰς τὸν
 θεὸν παιᾶνα οὐκ ᾄδουσιν οὐδ’ ἄλλο τι τοιοῦτον
 εἰσάγουσιν οὐδὲν καθάπερ ἐν ταῖς ἄλλαις
 θυσίαις ποιοῦσιν, ἀλλὰ μετ’ εὐταξίας πολλῆς δειπνήσαντες
 ἀπέρχονται. τῇ δὲ μέσῃ τῶν τριῶν ἡμερῶν γίνεται θέα ποικίλη
 καὶ πανήγυρις ἀξιόλογος καὶ μεγάλη· παῖδές τε γὰρ
 κιθαρίζουσιν ἐν χιτῶσιν ἀνεζωσμένοις καὶ πρὸς αὐλὸν ᾄδοντες
 πάσας ἅμα τῷ πλήκτρῳ τὰς χορδὰς ἐπιτρέχοντες ἐν ῥυθμῷ μὲν
 ἀναπαίστῳ, μετ’ ὀξέος δὲ τόνου τὸν θεὸν ᾄδουσιν· ἄλλοι δ᾽
 ἐφ’ ἵππων κεκοσμημένων τὸ θέατρον διεξέρχονται· χοροί τε
 νεανίσκων παμπληθεῖς εἰσέρχονται καὶ τῶν ἐπιχωρίων τινὰ
 ποιημάτων ᾄδουσιν, ὀρχησταί τε ἐν τούτοις
 ἀναμεμιγμένοι τὴν κίνησιν ἀρχαικὴν ὑπὸ τὸν αὐλὸν καὶ τὴν ᾠδὴν ποιοῦνται. τῶν δὲ παρθένων αἳ
 μὲν ἐπὶ καννάθρων καμαρωτῶν ξυλίνων ἁρμάτων 
 φέρονται πολυτελῶς κατεσκευασμένων, αἳ δ’ ἐφ’ ἁμίλλαις
 ἁρμάτων ἐζευγμένων πομπεύουσιν, ἅπασα δ’ ἐν κινήσει καὶ
 χαρᾷ τῆς θεωρίας ἡ πόλις καθέστηκεν. ἱερεῖά τε παμπληθῆ
 θύουσι τὴν ἡμέραν ταύτην καὶ δειπνίζουσιν οἱ πολῖται πάντας
 τοὺς γνωρίμους καὶ τοὺς δούλους τοὺς ἰδίους· οὐδεὶς δ᾽
 ἀπολείπει τὴν θυσίαν, ἀλλὰ κενοῦσθαι συμβαίνει τὴν πόλιν
 πρὸς τὴν θέαν. τῆς δὲ κοπίδος μνημονεύει καὶ Ἀριστοφάνης ἢ
 Φιλύλλιος ἐν ταῖς Πόλεσιν ( I 786 K ), Ἐπίλυκός
 τε ἐν Κωραλίσκῳ λέγων οὕτως ( I 803 K )· 
 ποττὰν κοπίδ’ οιωσωμαι 
 ἐν Ἀμύκλαισιν παρ’ Ἀπέλλω, 
 εἷ βάρακες πολλαὶ κἄρτοι 
 καὶ δωμός τοι μάλα ἁδύς, 
 διαρρήδην λέγων μάζας ἐν ταῖς κοπίσι παρατίθεσθαι
 — τοῦτο γὰρ αἱ βάρακες δηλοῦσιν, οὐχὶ τολύπας, ὥς φησι
 Λυκόφρων, ἢ τὰ προφυράματα τῶν μαζῶν, ὡς Ἐρατοσθένης
 ( fr. 26 Streck ) — , καὶ ἄρτους δὲ καὶ ζωμόν
 τινα καθηδυσμένον περιττῶς. τίς δέ ἐστιν ἡ κοπὶς σαφῶς
 ἐκτίθεται Μόλπις ἐν τῇ Λακεδαιμονίων πολιτείᾳ ( FHG IV
 453 ) γράφων οὕτως· ‘ποιοῦσι δὲ καὶ τὰς καλουμένας
 κοπίδας· ἐστὶν δ’ ἡ κοπὶς δεῖπνον, μᾶζα, ἄρτος, κρέας,
 λάχανον ὠμόν, ζωμός, σῦκον, τράγημα, θέρμος.’ ἀλλὰ μὴν οὐδ᾽
 ὀρθαγορίσκοι λέγονται, ὥς φησιν ὁ
 Πολέμων, οἱ γαλαθηνοὶ χοῖροι, ἀλλ’ ὀρθραγορίσκοι, ἐπεὶ πρὸς
 τὸν ὄρθρον πιπράσκονται, ὡς Περσαῖος ἱστορεῖ ἐν τῇ Λακωνικῇ
 πολιτείᾳ ( ib. II 623 ) καὶ Διοσκουρίδης ἐν
 βʹ πολιτείας ( ib. II 192 ) καὶ
 Ἀριστοκλῆς ἐν τῷ προτέρῳ καὶ οὗτος τῆς Λακώνων πολιτείας
 ( ib. IV 464 ). ἔτι φησὶν ὁ Πολέμων καὶ τὸ
 δεῖπνον ὑπὸ τῶν Λακεδαιμονίων ἄικλον προσαγορεύεσθαι,
 παραπλησίως ἁπάντων Δωριέων οὕτως αὐτὸ καλούντων. Ἀλκμὰν
 μὲν γὰρ οὕτω φησί ( fr. 70 B )· 
 κἠπὶ τᾷ μύλᾳ δρυφῆται κἠπὶ ταῖς συναικλίαις, 
 οὕτω τὰ συνδείπνια καλῶν. καὶ πάλιν ( fr.
 71 )· ‘ἄικλον Ἀλκμάων ἁρμόξατο.’ ἄικλον δ’ οὐ
 λέγουσιν οἱ Λάκωνες τὴν μετὰ τὸ δεῖπνον μοῖραν, ἀλλ’ οὐδὲ
 τὰ διδόμενα τοῖς φιδίταις μετὰ τὸ δεῖπνον· ἄρτος γάρ ἐστι
 καὶ κρέας. ἀλλ’ ἐπάικλα μὲν λέγεται ταῦτα, ὄντα οἷον
 ἐπιχορηγήματα τοῦ συντεταγμένου τοῖς φιδίταις ἀίκλου· παρὰ
 γὰρ τοῦτο οἶμαι τὴν φωνὴν πεποιῆσθαι. καί ἐστιν ἡ παρασκευὴ
 τῶν λεγομένων ἐπαίκλων οὐχ ἁπλῆ, καθάπερ ὁ Πολέμων
 ὑπείληφεν, ἀλλὰ διττή· ἣν μὲν γὰρ τοῖς παισὶ παρέχουσι,
 πάνυ τις εὔκολός ἐστι καὶ εὐτελής· ἄλφιτα γάρ ἐστιν ἐλαίῳ
 δεδευμένα, ἅ φησι Νικοκλῆς ὁ Λάκων ( FHG IV
 464 ) κάπτειν αὐτοὺς μετὰ τὸ δεῖπνον ἐν φύλλοις
 δάφνης, παρὸ καὶ καμματίδας μὲν προσαγορεύεσθαι τὰ φύλλα,
 αὐτὰ δὲ τὰ ψαιστὰ κάμματα. ὅτι δὲ ἔθος ἦν τοῖς πάλαι καὶ
 φύλλα δάφνης τραγηματίζεσθαι Καλλίας
 ἢ Διοκλῆς ἐν τοῖς Κύκλωψί φησιν οὕτως ( I 694
 K )· 
 φυλλὰς ἡ δείπνων κατάλυσις ἥδε καθάπερ σχημάτων. 
 ἣν δ’ εἰς τὰ τῶν ἀνδρῶν φιδίτια κομίζουσι,
 σκευοποιεῖται ἔκ τινων ζῴων ὡρισμένων, παραχορηγοῦντος αὐτὰ
 τοῖς φιδίταις ἑνὸς τῶν εὐπορούντων, ἔσθ’ ὅτε δὲ καὶ
 πλειόνων. ὁ δὲ Μόλπις καὶ ματτύην φησὶ προσαγορεύεσθαι τὰ
 ἐπάικλα.

περὶ δὲ τῶν ἐπαίκλων Περσαῖος ἐν τῇ Λακωνικῇ πολιτείᾳ
 οὑτωσὶ γράφει ( FHG II 623 )· ‘καὶ εὐθὺς τοὺς
 μὲν εὐπόρους ζημιοῖ εἰς ἐπάικλα· ταῦτα δέ ἐστιν μετὰ
 δεῖπνον τραγήματα· τοῖς δ’ ἀπόροις ἐπιτάττει κάλαμον ἢ
 στιβάδα ἢ φύλλα δάφνης φέρειν, ὅπως ἔχωσι τὰ ἐπάικλα
 κάπτειν μετὰ δεῖπνον· γίνεται γὰρ ἄλφιτα ἐλαίῳ ἐρραμένα. τὸ
 δ’ ὅλον ὥσπερ πολίτευμά τι τοῦτο δὴ συνίσταται μικρόν. καὶ
 γὰρ ὅντινα δεῖ πρῶτον κατακεῖσθαι ἢ δεύτερον ἢ ἐπὶ τοῦ
 σκιμποδίου καθῆσθαι, πάντα τοιαῦτα ποιοῦσιν εἰς ἐπάικλα.’
 τὰ ὅμοια ἱστορεῖ καὶ Διοσκουρίδης. περὶ δὲ τῶν καμματίδων
 καὶ τῶν καμμάτων Νικοκλῆς οὕτως γράφει ( v. s )·
 ‘διακούσας δὲ πάντων ὁ ἔφορος ἤτοι ἀπέλυσεν ἢ κατεδίκασεν.
 ὁ δὲ νικήσας ἐζημίωσεν ἐλαφρῶς ἤτοι κάμμασιν ἢ καμματίσιν.
 ἐστὶ δὲ τὰ μὲν κάμματα ψαιστά, αἱ δὲ καμματίδες αἷς
 κάπτουσι τὰ ψαιστά.’

περὶ δὲ τοῦ τῶν φιδιτίων δείπνου Δικαίαρχος τάδε ἱστορεῖ ἐν
 τῷ ἐπιγραφομένῳ Τριπολιτικῷ ( FHG II 242 )· ‘τὸ
 δεῖπνον πρῶτον μὲν ἑκάστῳ χωρὶς
 παρατιθέμενον καὶ πρὸς ἕτερον κοινωνίαν οὐδεμίαν ἔχον· εἶτα
 μᾶζαν μὲν ὅσην ἂν ἕκαστος ᾖ βουλόμενος, καὶ πιεῖν πάλιν
 ὅταν ᾖ θυμὸς ἑκάστῳ κώθων παρακείμενός ἐστιν. ὄψον δὲ
 ταὐτὸν ἀεί ποτε πᾶσίν ἐστιν, ὕειον κρέας ἑφθόν, ἐνίοτε δ᾽
 οὐδ᾽ οτιμενοῦν πλὴν ὄψον τι μικρὸν ἔχον
 σταθμὸν ὡς τέταρτον μάλιστα, καὶ παρὰ τοῦτο ἕτερον οὐδὲν
 πλὴν ὅ γε ἀπὸ τούτων ζωμὸς ἱκανὸς ὢν παρὰ πᾶν τὸ δεῖπνον
 ἅπαντας αὐτοὺς παραπέμπειν, κἂν ἄρα ἐλάα τις ἢ τυρὸς ἢ
 σῦκον, ἀλλὰ κἄν τι λάβωσιν ἐπιδόσιμον, ἰχθὺν ἢ λαγὼν ἢ
 φάτταν ἤ τι τοιοῦτον. εἶτ’ ὀξέως ἤδη δεδειπνηκόσιν ὕστερα
 περιφέρεται ταῦτα τὰ ἐπάικλα καλούμενα. συμφέρει δ’ ἕκαστος
 εἰς τὸ φιδίτιον ἀλφίτων μὲν ὡς τρία μάλιστα ἡμιμέδιμνα
 Ἀττικά, οἴνου δὲ χοεῖς ἕνδεκά τινας ἢ δώδεκα, παρὰ δὲ ταῦτα
 τυροῦ σταθμόν τινα καὶ σύκων, ἔτι δὲ εἰς ὀψωνίαν περὶ δέκα
 τινὰς Αἰγιναίους ὀβολούς.’ Σφαῖρος δ’ ἐν τρίτῳ Λακωνικῆς
 πολιτείας γράφει ( FHG III 20 )· ‘φέρουσι δὲ καὶ
 ἐπάικλα αὐτοῖς οἱ φιδίται· καὶ τῶν μὲν ἀγρευομένων ὑφ᾽
 αὑτῶν ἐνίοτε οἱ πολλοί, οὐ μὴν ἀλλ’ οἵ γε πλούσιοι καὶ
 ἄρτον καὶ ὧν ἂν ὥρα ἐκ τῶν ἀγρῶν ὅσον εἰς αὐτὴν τὴν
 συνουσίαν, νομίζοντες καὶ τὸ πλείονα τῶν ἱκανῶν
 παρασκευάζειν περιττὸν εἶναι, μὴ μέλλοντά γε προσφέρεσθαι.’
 Μόλπις δέ φησι ( FHG IV 453 )· ‘μετὰ δὲ τὸ
 δεῖπνον εἴωθεν ἀεί τι παρά τινος κομίζεσθαι, ἐνίοτε δὲ καὶ παρὰ πλειόνων, παρ’ αὐτοῖς κατ᾽
 οἶκον ἠρτυμένη ματτύη, ὃ καλοῦσιν ἐπάικλον. τῶν δὲ
 κομιζομένων οὐδεὶς οὐθὲν ἀγοράσας εἴωθεν φέρειν· οὔτε γὰρ
 ἡδονῆς οὐδ’ ἀκρασίας γαστρὸς οὕνεκεν κομίζουσιν, ἀλλὰ τῆς
 αὑτῶν ἀρετῆς ἀπόδειξιν τῆς κατὰ τὴν θήραν ποιούμενοι.
 πολλοὶ δὲ καὶ ποίμνια αὐτῶν τρέφοντες ἀφθόνως μεταδιδόασι
 τῶν ἐκγόνων. ἐστὶ δ’ ἡ ματτύα φάτται, χῆνες, τρυγόνες,
 κίχλαι, κόσσυφοι, λαγῴ, ἄρνες, ἔριφοι. οἱ δὲ μάγειροι
 σημαίνουσι τοὺς ἀεί τι κομίζοντας εἰς μέσον, ἵνα πάντες
 εἰδῶσι τὴν τῆς θήρας φιλοπονίαν καὶ τὴν εἰς αὐτοὺς
 ἐκτένειαν.’ Δημήτριος δ’ ὁ Σκήψιος ἐν τῷ αʹ τοῦ
 Τρωικοῦ διακόσμου ( fr. 1 Gaede ) τὴν τῶν
 Καρνείων φησὶν ἑορτὴν παρὰ Λακεδαιμονίοις μίμημα εἶναι
 στρατιωτικῆς ἀγωγῆς. τόπους μὲν γὰρ εἶναι θʹ τῷ
 ἀριθμῷ, σκιάδες δὲ οὗτοι καλοῦνται σκηναῖς ἔχοντες
 παραπλήσιόν τι· καὶ ἐννέα καθ’ ἕκαστον ἄνδρες δειπνοῦσι,
 πάντα τε ἀπὸ κηρύγματος πράσσεται, ἔχει τε ἑκάστη σκιὰς
 φρατρίας τρεῖς καὶ γίνεται ἡ τῶν Καρνείων ἑορτὴ ἐπὶ ἡμέρας
 θʹ .’

τὴν δὲ τῆς διαίτης τῆς τοιαύτης σκληρότητα ὕστερον
 καταλύσαντες οἱ Λάκωνες ἐξώκειλαν εἰς τρυφήν. Φύλαρχος γοῦν
 ἐν τῇ εʹ καὶ κʹ τῶν ἱστοριῶν τάδε
 γράφει περὶ αὐτῶν ( FHG I 346 )· ‘Λακεδαιμόνιοι
 εἰς μὲν τὰ φιδίτια οὐκ ἤρχοντο κατὰ
 τὸ πάτριον ἔθος· ὅτε δὲ καὶ παραγένοιντο, μικρὰ
 συμπεριενεχθεῖσι νόμου χάριν παρεσκευάζετο καὶ πάλιν αὐτοῖς
 στρωμναί τε τοῖς μεγέθεσιν οὕτως ἐξησκημέναι πολυτελῶς καὶ
 τῇ ποικιλίᾳ διαφόρως ὥστε τῶν ξένων ἐνίους τῶν
 παραληφθέντων ὀκνεῖν τὸν ἀγκῶνα ἐπὶ τὰ προσκεφάλαια
 ἐρείδειν. οἱ δὲ πρότερον ἐπὶ τοῦ κλιντηρίου ψιλοῦ
 διακαρτεροῦντες τῆς κλίνης παρ’ ὅλην τὴν
 συνουσίαν, ὅτε τὸν ἀγκῶνα ἅπαξ ἐρείσειαν .... εἰς δὲ τὴν
 προειρημένην τρυφὴν ἦλθον ποτηρίων τ’ ἐκθέσεις πολλῶν καὶ
 βρωμάτων παντοδαπῶς πεποιημένων παραθέσεις, ἔτι δὲ μύρων
 ἐξηλλαγμένων, ὡς δ’ αὕτως οἴνων καὶ τραγημάτων. καὶ τούτων
 ἦρξαν οἱ μικρὸν πρὸ Κλεομένους βασιλεύσαντες Ἄρευς καὶ
 Ἀκρότατος αὐλικὴν ἐξουσίαν ζηλώσαντες· οὓς τοσοῦτον αὖθις
 ὑπερῆράν τινες τῶν ἰδιωτῶν τῶν ἐν Σπάρτῃ γενομένων κατ᾽
 ἐκεῖνον τὸν χρόνον τῇ πολυτελείᾳ τῇ καθ’ αὑτούς, ὥστε
 δοκεῖν τὸν Ἄρεα καὶ τὸν Ἀκρότατον εὐτελείᾳ πάντας
 ὑπερβεβληκέναι τοὺς ἀφελεστάτους τῶν πρότερον.

Κλεομένης δὲ πολὺ διενέγκας τῷ τε συνιδεῖν πράγματα καίτοι
 νέος ὢν ... καὶ κατὰ τὴν δίαιταν ἀφελέστατος γέγονεν. ἤδη
 γὰρ τηλικούτων πραγμάτων ἡγούμενος ἔμφασιν τοῖς
 παραλαμβανομένοις πρὸς τὴν θυσίαν ἐποίει, διότι τὰ παρὰ
 ἐκείνοις τῶν παρ’ αὐτὸν οὐδὲν καταδεέστερον εἴη
 παρασκευαζόμενα. πολλῶν δὲ πρεσβειῶν παραγινομένων πρὸς αὐτὸν οὐδέποτε ἐνωρίστερον τοῦ
 κατειθισμένου συνῆγεν καιροῦ πεντακλίνου τε διεστρώννυτο
 οὐδέποτε πλεῖον· ὅτε δὲ μὴ παρείη πρεσβεία, τρίκλινον. καὶ
 πρόσταγμα οὐκ ἐγίνετο δι’ ἐδεάτρου τίς εἵσεται καὶ
 κατακλιθήσεται πρῶτος, ἀλλ’ ὁ πρεσβύτατος ἡγεῖτο ἐπὶ τὰς
 κλίνας, εἰ μή τιν’ αὐτὸς προσκαλέσαιτο. κατελαμβάνετο δὲ
 ἐπὶ τὸ πολὺ μετὰ τοῦ ἀδελφοῦ κατακείμενος ἢ μετά τινος τῶν
 ἡλικιωτῶν. ἐπί τε τῷ τρίποδι ψυκτὴρ χαλκοῦς ἐπέκειτο καὶ
 κάδος καὶ σκαφίον ἀργυροῦν δύο κοτύλας χωροῦν καὶ κύαθος, ἡ
 δ’ ἐπίχυσις χαλκῆ. πιεῖν δὲ οὐ προσεφέρετο, εἰ μή τις
 αἰτήσειεν· ἐδίδοτο δὲ κύαθος εἷς πρὸ τοῦ δείπνου, αὐτῷ δὲ
 πολὺ πρώτῳ· καὶ ὅτε προσνεύσειεν ἐκεῖνος, οὕτως ᾔτουν καὶ
 οἱ λοιποί. τὰ δὲ παρατιθέμενα ἐπὶ μὲν τραπεζίου ἦν τοῦ
 τυχόντος, τὰ δὲ λοιπὰ ὥστε μήθ’ ὑπεραίρειν μήτ’ ἐλλείπειν,
 ἀλλ’ ἱκανὰ ἅπασι γίνεσθαι καὶ μὴ προσδεῖσθαι τοὺς παρόντας.
 οὔτε γὰρ οὕτως ᾤετο δεῖν ὥσπερ ἐν τοῖς φιδιτίοις δέχεσθαι
 ζωμῷ καὶ κρεᾳδίοις ἀφελῶς οὔτε πάλιν οὕτως ὑπερτείνειν ὡς
 εἰς τὸ μηθὲν δαπανᾶν, ὑπερβάλλοντα τὸ σύμμετρον τῆς
 διαίτης. τὸ μὲν γὰρ ἀνελεύθερον ἐνόμιζε, τὸ δ’ ὑπερήφανον.
 ὁ δ’ οἶνος ἦν μικρῷ βελτίων, ὅτε παρείησάν τινες. ἐπεὶ δὲ
 δειπνήσειαν, ἐσιώπων πάντες, ὅ τε παῖς ἐφειστήκει
 κεκραμένον ἔχων τὸ ποτὸν καὶ τῷ αἰτοῦντι προσέφερε. τὸν
 αὐτὸν δὲ τρόπον καὶ μετὰ τὸ δεῖπνον οὐ πλεῖον ἐδίδοτο δύο
 κυάθων καὶ τοῦτο προσνεύσαντι
 προσεφέρετο. ἀκρόαμα δὲ οὐδὲν οὐδέποτε παρεισεπορεύετο,
 διετέλει δ’ αὐτὸς προσομιλῶν πρὸς ἕκαστον καὶ πάντας
 ἐκκαλούμενος εἰς τὸ τὰ μὲν ἀκούειν, τὰ δὲ λέγειν αὐτούς,
 ὥστε τεθηρευμένους ἀποτρέχειν ἅπαντας.’ διακωμῳδῶν δ᾽
 Ἀντιφάνης τὰ Λακωνικὰ δεῖπνα ἐν τῷ ἐπιγραφομένῳ δράματι
 Ἄρχων φησὶν οὕτως ( II 28 K )· 
 ἐν Λακεδαίμονι 
 γέγονας· ἐκείνων τῶν νόμων μεθεκτέον 
 ἐστίν. βάδιζ’ ἐπὶ δεῖπνον εἰς τὰ φιδίτια· 
 ἀπόλαυε τοῦ ζωμοῦ, φόρει τοὺς βύστακας 
 μὴ καταφρόνει μηδ’ ἕτερ’ ἐπιζήτει καλά· 
 ἐν τοῖς δ’ ἐκείνων ἔθεσιν ἴσθ’ ἀρχαικός.

περὶ δὲ τῶν Κρητικῶν συσσιτίων Δωσιάδας ἱστορῶν ἐν τῇ
 δʹ τῶν Κρητικῶν γράφει οὕτως ( FHG IV
 399 )· ‘οἱ δὲ Λύττιοι συνάγουσι μὲν τὰ κοινὰ
 συσσίτια οὕτως. ἕκαστος τῶν γινομένων καρπῶν ἀναφέρει τὴν
 δεκάτην εἰς τὴν ἑταιρίαν καὶ τὰς τῆς πόλεως προσόδους, ἃς
 διανέμουσιν οἱ προεστηκότες τῆς πόλεως εἰς τοὺς ἑκάστων
 οἴκους. τῶν δὲ δούλων ἕκαστος Αἰγιναῖον φέρει στατῆρα κατὰ
 κεφαλήν. διῄρηνται δ’ οἱ πολῖται πάντες καθ’ ἑταιρίας,
 καλοῦσι δὲ ταύτας ἀνδρεῖα. τὴν δὲ ἐπιμέλειαν ἔχει τοῦ
 συσσιτίου γυνὴ τρεῖς ἢ τέτταρας τῶν δημοτικῶν προσειληφυῖα
 πρὸς τὰς ὑπηρεσίας. ἑκάστῳ δ’ αὐτῶν ἀκολουθοῦσι δύο
 θεράποντες ξυλοφόροι· καλοῦσι δ’ αὐτοὺς
 καλοφόρους. εἰσὶ δὲ πανταχοῦ κατὰ τὴν Κρήτην οἶκοι δύο ταῖς
 συσσιτίαις, ὧν τὸν μὲν καλοῦσιν ἀνδρεῖον, τὸν δ’ ἄλλον ἐν ᾧ
 τοὺς ξένους κοιμίζουσι κοιμητήριον προσαγορεύουσι. κατὰ δὲ
 τὸν συσσιτικὸν οἶκον πρῶτον μὲν κεῖνται δύο τράπεζαι
 ξενικαὶ καλούμεναι, αἷς προσκαθίζουσι τῶν ξένων οἱ
 παρόντες· ἑξῆς δ’ εἰσὶν αἱ τῶν ἄλλων. παρατίθεται δὲ τῶν
 παρόντων ἴσον μέρος ἑκάστῳ· τοῖς δὲ νεωτέροις ἥμισυ δίδοται
 κρέως, τῶν δ’ ἄλλων οὐθενὸς ἅπτονται. εἶτα ποτήριον ἐν
 ἑκάστῃ τραπέζῃ παρατίθεται κεκραμένον ὑδαρῶς· τοῦτο κοινῇ
 πάντες πίνουσιν οἱ κατὰ τὴν κοινὴν τράπεζαν, καὶ
 δειπνήσασιν ἄλλο παρατίθεται. τοῖς δὲ παισὶ κοινὸς κέκραται
 κρατήρ. τοῖς δὲ πρεσβυτέροις ἐὰν βούλωνται πλεῖον πιεῖν
 ἐξουσία δέδοται. ἀπὸ δὲ τῆς τραπέζης τὰ βέλτιστα τῶν
 παρακειμένων ἡ προεστηκυῖα τῆς συσσιτίας γυνὴ φανερῶς
 ἀφαιροῦσα παρατίθησι τοῖς κατὰ πόλεμον ἢ κατὰ σύνεσιν
 δεδοξασμένοις. ἀπὸ δὲ τοῦ δείπνου πρῶτον μὲν εἰώθασι
 βουλεύεσθαι περὶ τῶν κοινῶν, εἶτα μετὰ ταῦτα μέμνηνται τῶν
 κατὰ πόλεμον πράξεων καὶ τοὺς γενομένους ἄνδρας ἀγαθοὺς
 ἐπαινοῦσι, προτρεπόμενοι τοὺς νεωτέρους εἰς ἀνδραγαθίαν.’
 Πυργίων δ’ ἐν τρίτῳ Κρητικῶν Νομίμων ( FHG IV
 486 ) ‘ἐν τοῖς συσσιτίοις, φησίν, οἱ Κρῆτες
 καθήμενοι συσσιτοῦσι· καὶ ὅτι ἀβαμβάκευστα τοῖς
 ὀφρανοῖς παρατίθεται· καὶ ὅτι οἱ νεώτατοι αὐτῶν
 ἐφεστᾶσι διακονοῦντες· καὶ ὅτι μετ’ εὐφημίας σπείσαντες
 τοῖς θεοῖς μερίζουσι τῶν παρατιθεμένων
 ἅπασι· ἀπονέμουσι δὲ καὶ τοῖς υἱοῖς κατὰ τὸν θᾶκον τὸν τοῦ
 πατρὸς ὑφιζάνουσιν ἐξ ἡμισείας τῶν τοῖς ἀνδράσι
 παρατιθεμένων. τοὺς δ’ ὀρφανοὺς ἰσομερεῖς εἶναι·
 παρατίθεται δ’ αὐτοῖς ἀβαμβάκευτα τῇ κράσει καθ’ ἕκαστα τῶν
 νενομισμένων. ἦσαν δὲ καὶ ξενικοὶ θᾶκοι καὶ τράπεζα τρίτη
 δεξιᾶς εἰσιόντων εἰς τὰ ἀνδρεῖα, ἣν Ξενίου τε Διὸς ξενίαν
 τε προσηγόρευον.’

Ἡρόδοτος δὲ συγκρίνων τὰ τῶν Ἑλλήνων συμπόσια πρὸς τὰ παρὰ
 Πέρσαις φησίν ( I 133 )· ‘ἡμέρην δὲ Πέρσαι
 ἁπασέων μάλιστα ἐκείνην τιμᾶν νομίζουσι τῇ ἕκαστος ἐγένετο.
 ἐν ταύτῃ δὲ πλέω δαῖτα τῶν ἄλλων δικαιεῦσι προτίθεσθαι· ἐν
 τῇ οἱ εὐδαίμονες αὐτῶν βοῦν καὶ ὄνον καὶ ἵππον καὶ κάμηλον
 προτιθέαται ὅλους ὀπτοὺς ἐν καμίνοις· οἱ δὲ πένητες αὐτῶν
 τὰ λεπτὰ τῶν προβάτων προτίθενται. σίτοισί τε ὀλίγοισι
 χρέονται, ἐπιφορήμασι δὲ πολλοῖσι καὶ οὐκ ἁλέσι. καὶ διὰ
 τοῦτό φασι Πέρσαι τοὺς Ἕλληνας σιτεομένους πεινῶντας
 παύεσθαι, ὅτι σφίσιν ἀπὸ δείπνου παραφορέεται οὐδὲν λόγου
 ἄξιον· εἰ δέ τι παραφέροιτο, ἐσθίοντας ἂν οὐ παύεσθαι. οἴνῳ
 δὲ κάρτα προσκέαται· καί σφιν οὐκ ἐμέσαι ἔξεστιν, οὐκ
 οὐρῆσαι ἀντίον ἄλλου. ταῦτα μέν νυν οὕτω φυλάσσεται.
 μεθυσκόμενοι δὲ εἰώθασι βουλεύεσθαι τὰ σπουδαιότατα τῶν
 πρηγμάτων· τὸ δ’ ἂν ἅδῃ σφίσι βουλευομένοισι, τοῦτο τῇ
 ὑστεραίῃ νήφουσι προτιθεῖ ὁ στεγέαρχος ἐν τοῦ ἂν ἐόντες
 βουλεύωνται. καὶ ἢν μὲν ἅδῃ καὶ νήφουσι, χρέονται αὐτῷ· εἰ
 δὲ μή, μετιεῖσιν. τὰ δ’ ἂν νήφοντες προβουλεύσωνται,
 μεθυσκόμενοι ἐπιδιαγινώσκουσι.’

περὶ δὲ τῆς τρυφῆς τῶν ἐν Πέρσαις βασιλέων Ξενοφῶν ἐν
 Ἀγησιλάῳ ( 9, 3 ) οὕτω γράφει· ‘τῷ μὲν γὰρ Πέρσῃ
 πᾶσαν γῆν περιέρχονται μαστεύοντες τί ἂν ἡδέως πίοι, μυρίοι
 δὲ τεχνῶνται τί ἂν ἡδέως φάγοι· ὅπως γε μὴν καταδάρθοι οὐδ᾽
 ἂν εἴποι τις ὅσα πραγματεύονται. Ἀγησίλαος δὲ διὰ τὸ
 φιλόπονος εἶναι πᾶν μὲν τὸ παρὸν ἡδέως ἔπινε, πᾶν δὲ τὸ
 συντυχὸν ἡδέως ἤσθιεν· εἰς δὲ τὸ ἀσμένως κοιμηθῆναι πᾶς
 τόπος ἱκανὸς ἦν αὐτῷ.’ ἐν δὲ τῷ Ἱέρωνι ἐπιγραφομένῳ λέγων
 περὶ τῶν τοῖς τυράννοις παρασκευαζομένων καὶ τῶν τοῖς
 ἰδιώταις εἰς τροφάς φησιν οὕτως ( 1, 17 )· ‘καὶ
 οἶδά γε, ἔφη, ὦ Σιμωνίδη, ὅτι τούτῳ κρίνουσιν οἱ πλεῖστοι
 ἥδιον ἡμᾶς καὶ πίνειν καὶ ἐσθίειν τῶν ἰδιωτῶν ὅτι δοκοῦσι
 καὶ αὐτοὶ ἥδιον ἂν δειπνῆσαι τὸ ἡμῖν παρατιθέμενον δεῖπνον
 ἢ τὸ ἑαυτοῖς. τὸ γὰρ τὰ εἰωθότα ὑπερβάλλον, τοῦτο παρέχει
 τὰς ἡδονάς. διὸ καὶ πάντες ἄνθρωποι ἡδέως προσδέχονται τὰς
 ἑορτὰς πλὴν οὐχ οἱ τύραννοι. ἔκπλεῳ γὰρ αὐτοῖς
 ἀεὶ παρεσκευασμέναι οὐδεμίαν ἐν ταῖς ἑορταῖς ἐπίδοσιν
 ἔχουσιν αὐτῶν αἱ τράπεζαι· ὥστε ταύτῃ πρῶτον τῇ εὐφροσύνῃ
 τῆς ἐλπίδος μειονεκτοῦσι τῶν ἰδιωτῶν. ἔπειτα, ἔφη, ἐκεῖνο
 εὖ οἶδα ὅτι καὶ σὺ ἔμπειρος εἶ, ὅτι ὅσῳ ἂν τις 
 πλείω τις παραθῆται τὰ περιττὰ τῶν ἱκανῶν, τοσούτῳ καὶ
 θᾶσσον μᾶλλον κόρος ἐμπίπτει τῆς ἐδωδῆς. ὥστε
 καὶ τῷ χρόνῳ τῆς ἡδονῆς μειονεκτεῖ ὁ παρατιθέμενος πολλὰ
 τῶν μετρίως διαιτωμένων. ἀλλὰ ναὶ μὰ Δία, ἔφη ὁ Σιμωνίδης,
 ὅσον ἂν χρόνον ἡ ψυχὴ προσίηται, τοῦτον
 πολὺ μᾶλλον ἥδονται οἱ ταῖς πολυτελεστέραις παρασκευαῖς
 τρεφόμενοι τῶν τὰ εὐτελέστερα παρατιθεμένων.’

Θεόφραστος δ’ ἐν τῷ πρὸς Κάσανδρον περὶ βασιλείας (εἰ
 γνήσιον τὸ σύγγραμμα· πολλοὶ γὰρ αὐτό φασιν εἶναι Σωσιβίου,
 εἰς ὃν Καλλίμαχος ὁ ποιητὴς ἐπίνικον ἐλεγειακὸν ἐποίησεν)
 τοὺς Περσῶν φησι ( fr. 125 W ) βασιλεῖς ὑπὸ
 τρυφῆς προκηρύττειν τοῖς ἐφευρίσκουσί τινα καινὴν ἡδονὴν
 ἀργυρίου πλῆθος. Θεόπομπος δ’ ἐν τῇ τριακοστῇ καὶ πέμπτῃ
 τῶν ἱστοριῶν ( FHG I 311 ) τὸν Παφλαγόνων φησὶ
 βασιλέα Θῦν ἑκατὸν πάντα παρατίθεσθαι δειπνοῦντα ἐπὶ τὴν
 τράπεζαν ἀπὸ βοῶν ἀρξάμενον· καὶ ἀναχθέντα αἰχμάλωτον ὡς
 βασιλέα καὶ ἐν φυλακῇ ὄντα πάλιν τὰ αὐτὰ παρατίθεσθαι ζῶντα
 λαμπρῶς. διὸ καὶ ἀκούσαντα Ἀρταξέρξην εἰπεῖν ὅτι οὕτως αὑτῷ
 δοκοίη ζῆν ὡς ταχέως ἀπολούμενος. ὁ δ’ αὐτὸς Θεόπομπος ἐν
 τῇ τεσσαρεσκαιδεκάτῃ τῶν Φιλιππικῶν ( FHG I
 298 ) ‘ὅταν, φησί, βασιλεὺς εἴς τινας ἀφίκηται τῶν
 ἀρχομένων, εἰς τὸ δεῖπνον αὐτοῦ δαπανᾶσθαι εἴκοσι τάλαντα,
 ποτὲ δὲ καὶ τριάκοντα· οἳ δὲ καὶ πολὺ πλείω δαπανῶσιν.
 ἑκάσταις γὰρ τῶν πόλεων κατὰ τὸ μέγεθος ὥσπερ ὁ φόρος καὶ
 τὸ δεῖπνον ἐκ παλαιοῦ τεταγμένον ἐστίν.’

Ἡρακλείδης δ’ ὁ Κυμαῖος ὁ τὰ Περσικὰ συγγράψας ἐν τῷ
 δευτέρῳ τῶν ἐπιγραφομένων Παρασκευαστικῶν ( FHG II
 96 ) ‘καὶ οἱ θεραπεύοντες, φησί, τοὺς Περσῶν
 βασιλεῖς δειπνοῦντας ἅπαντες λελουμένοι διακονοῦσιν ἐσθῆτας
 καλὰς ἔχοντες καὶ διατρίβουσι σχεδὸν τὸ ἥμισυ τῆς ἡμέρας
 περὶ τὸ δεῖπνον. τῶν δὲ τοῦ βασιλέως συνδείπνων οἳ μὲν ἔξω
 δειπνοῦσιν, οὓς καὶ ὁρᾶν ἔξεστι παντὶ
 τῷ βουλομένῳ, οἳ δὲ εἴσω μετὰ βασιλέως. καὶ οὗτοι δὲ οὐ
 συνδειπνοῦσιν αὐτῷ, ἀλλ’ ἔστιν οἰκήματα δύο καταντικρὺ
 ἀλλήλων, ἐν ᾧ θ᾽ ὁ βασιλεὺς τὸ ἄριστον ποιεῖται
 καὶ ἐν ᾧ οἱ σύνδειπνοι· καὶ ὁ βασιλεὺς ἐκείνους ὁρᾷ διὰ τοῦ
 παρακαλύμματος τοῦ ἐπὶ τῇ θύρᾳ, ἐκεῖνοι δ’ αὐτὸν οὐχ
 ὁρῶσιν. ἐνίοτε μέντοι ἐπειδὰν ἑορτὴ ᾖ, ἐν ἑνὶ οἰκήματι
 ἅπαντες δειπνοῦσιν, ἐν ᾧ καὶ ὁ βασιλεύς, ἐν τῷ μεγάλῳ
 οἴκῳ . ὅταν δὲ βασιλεὺς πότον ποιῆται,
 ποιεῖται δὲ πολλάκις, συμπόται αὐτῷ εἰσιν ὡς μάλιστα
 δώδεκα. καὶ ὅταν δειπνήσωσιν, ὅ τε βασιλεὺς αὐτὸς καθ᾽
 ἑαυτὸν καὶ οἱ σύνδειπνοι, καλεῖ τοὺς συμπότας τούτους τις
 τῶν εὐνούχων. καὶ ὅταν εἰσέλθωσι συμπίνουσιν μετ’ αὐτοῦ, οὐ
 τὸν αὐτὸν οἶνον κἀκεῖνοι, καὶ οἳ μὲν χαμαὶ καθήμενοι, ὃ δ᾽
 ἐπὶ κλίνης χρυσόποδος κατακείμενος· καὶ ὑπερμεθυσθέντες
 ἀπέρχονται. τὰ δὲ πλεῖστα ὁ βασιλεὺς μόνος ἀριστᾷ καὶ
 δειπνεῖ. ἐνίοτε δὲ καὶ ἡ γυνὴ αὐτῷ συνδειπνεῖ καὶ τῶν υἱῶν
 ἔνιοι. καὶ παρὰ τὸ δεῖπνον ᾄδουσί τε καὶ ψάλλουσιν αἱ
 παλλακαὶ αὐτῷ, καὶ μία μὲν ἐξάρχει, αἱ δὲ ἄλλαι ἁθρόως
 ᾄδουσι. τὸ δὲ δεῖπνον, φησί, τὸ βασιλέως καλούμενον
 ἀκούσαντι μὲν δόξει μεγαλοπρεπὲς εἶναι, ἐξεταζόμενον δὲ
 φανεῖται οἰκονομικῶς καὶ ἀκριβῶς συντεταγμένον καὶ τοῖς
 ἄλλοις Πέρσαις τοῖς ἐν δυναστείᾳ οὖσι κατὰ τὸν αὐτὸν
 τρόπον. ἐστὶ μὲν γὰρ τῷ βασιλεῖ χίλια ἱερεῖα τῆς ἡμέρας
 κατακοπτόμενα· τούτων δ’ εἰσὶ καὶ ἵπποι καὶ κάμηλοι καὶ
 βόες καὶ ὄνοι καὶ ἔλαφοι καὶ τὰ πλεῖστα πρόβατα· πολλοὶ δὲ
 καὶ ὄρνιθες ἀναλίσκονται, οἵ τε 
 στρουθοὶ οἱ Ἀράβιοι — ἐστὶν δὲ τὸ ζῷον μέγα — καὶ χῆνες καὶ
 ἀλεκτρυόνες. καὶ μέτρια μὲν αὐτῶν παρατίθεται ἑκάστῳ τῶν
 συνδείπνων τοῦ βασιλέως, καὶ ἀποφέρεται ἕκαστος αὐτῶν ὅ τι
 ἂν καταλίπηται ἐπὶ τῷ ἀρίστῳ. τὰ δὲ πλεῖστα τούτων τῶν
 ἱερείων καὶ τῶν σιτίων οὓς τρέφει βασιλεὺς τῶν τε δορυφόρων
 καὶ τῶν πελταστῶν, τούτοις ἐκφέρεται εἰς τὴν αὐλήν· οὗ
 ἡμιδεῆ ἅπαντα μερίδας ποιήσαντες τῶν κρεῶν καὶ τῶν ἄρτων
 ἴσας διαιροῦνται. ὥσπερ δὲ οἱ μισθοφόροι ἐν τῇ Ἑλλάδι
 μισθὸν ἀργύριον λαμβάνουσιν, οὕτως οὗτοι τὰ σιτία παρὰ τοῦ
 βασιλέως εἰς ὑπόλογον λαμβάνουσιν. οὕτω δὲ καὶ παρὰ τοῖς
 ἄλλοις Πέρσαις τοῖς ἐν δυναστείᾳ οὖσιν ἁθρόα πάντα τὰ σιτία
 ἐπὶ τὴν τράπεζαν, παρατίθεται· ἐπειδὰν δὲ οἱ σύνδειπνοι
 δειπνήσωσι, τῶν ἀπὸ τῆς τραπέζης καταλειπομένων
 (καταλείπεται δὲ τὰ πλεῖστα κρέα καὶ ἄρτοι) ὁ τῆς τραπέζης
 ἐπιμελούμενος δίδωσιν ἑκάστῳ τῶν οἰκετῶν, καὶ ταῦτα λαβὼν
 τὴν καθ’ ἡμέραν ἔχει τροφήν. παρὰ γὰρ τὸν βασιλέα φοιτῶσιν
 οἱ ἐντιμότατοι τῶν συνδείπνων ἐπὶ τὸ ἄριστον μόνον διὰ τὸ
 παρῃτῆσθαι, ἵνα μὴ δὶς πορεύωνται, ἀλλὰ καὶ αὐτοὶ τοὺς
 συνδείπνους ὑποδέχωνται.’

Ἡρόδοτος δέ φησιν ἐν τῇ ζʹ ( c. 118 )
 ὡς οἱ ὑποδεχόμενοι Ἑλλήνων τὸν βασιλέα καὶ δειπνίζοντες
 Ξέρξην ἐς πᾶν κακοῦ ἀφίκοντο οὕτως ὥστε ἐκ τῶν οἴκων
 ἀνάστατοι ἐγίνοντο· ὅκου Θασίοισιν ὑπὲρ τῶν ἐν τῇ ἠπείρῳ
 πολίων τῶν σφετέρων δεξαμένοις τὴν Ξέρξεω στρατιὰν καὶ
 δειπνίσασι τετρακόσια τάλαντα ἀργυρίου
 Ἀντίπατρος τῶν ἀστῶν ἀνὴρ δόκιμοσ ἐδαπάνησε· καὶ
 γὰρ ἐκπώματα ἀργυρᾶ καὶ χρυσᾶ καὶ κρατῆρας παρετίθεντο, καὶ
 ταῦτα μετὰ τὸ δεῖπνον .... εἰ δὲ Ξέρξης δὶς ἐσιτέετο
 μεταλαμβάνων καὶ ἄριστον, ἀνάστατοι ἂν ἐγεγόνεσαν αἱ
 πόλεις.’ καὶ ἐν τῇ θʹ δὲ τῶν ἱστοριῶν φησι
 ( c. 110 )· ‘βασιλήιον δεῖπνον βασιλεὺς
 προτίθεται. τοῦτο δὲ παρασκευάζεται ἅπαξ τοῦ ἐνιαυτοῦ ἐν
 ἡμέρῃ τῇ ἐγένετο ὁ βασιλεύς. οὔνομα δὲ τῷ δείπνῳ Περσιστὶ
 μὲν τυκτά, Ἑλληνιστὶ δὲ τέλειον. τότε καὶ τὴν κεφαλὴν
 σμᾶται μοῦνον καὶ Πέρσαις δωρέεται.’ ὁ δὲ μέγας Ἀλέξανδρος
 δειπνῶν ἑκάστοτε μετὰ τῶν φίλων, ὡς ἱστορεῖ Ἔφιππος ὁ
 Ὀλύνθιος ἐν τῷ περὶ τῆς Ἀλεξάνδρου καὶ Ἡφαιστίωνος
 μεταλλαγῆς ( p. 125 M ), ἀνήλισκε τῆς ἡμέρας
 μνᾶς ἑκατόν, δειπνούντων ἴσως ἑξήκοντα ἢ ἑβδομήκοντα φίλων.
 ὁ δὲ Περσῶν βασιλεύς, ὥς φησι Κτησίας ( fr. 50
 M ) καὶ Δίνων ἐν τοῖς Περσικοῖς ( FHG II
 93 ), ἐδείπνει μὲν μετὰ ἀνδρῶν μυρίων
 πεντακισχιλίων, καὶ ἀνηλίσκετο εἰς τὸ δεῖπνον τάλαντα
 τετρακόσια.’ γίνεται δὲ ταῦτα Ἰταλικοῦ νομίσματος ἐν
 μυριάσι διακοσίαις τεσσαράκοντα, αὗται δὲ εἰς μυρίους
 πεντακισχιλίους μεριζόμεναι ἑκάστῳ ἀνδρὶ γίνονται ἀνὰ
 ἑκατὸν ἑξήκοντα Ἰταλικοῦ νομίσματος. ὥστ’ εἰς ἴσον
 καθίστασθαι τῷ τοῦ Ἀλεξάνδρου ἀναλώματι· ἑκατὸν γὰρ μνᾶς
 ἀνήλισκεν, ὡς ὁ Ἔφιππος ἱστόρησε. Μένανδρος δ’ ἐν Μέθῃ τοῦ
 μεγίστου δείπνου δαπάνημα τάλαντον τίθησι λέγων οὕτως
 ( IV 161 M )· 
 εἶτ’ οὐχ ὅμοια πράττομεν καὶ θύομεν· 
 ὅπου γε τοῖς θεοῖς μὲν ἠγορασμένον 
 
 δραχμῶν ἄγω προβάτιον ἀγαπητὸν δέκα, 
 αὐλητρίδας δὲ καὶ μύρον καὶ ψαλτρίας 
 ταύτας Θάσιον, ἐγχέλεις, τυρόν, μέλι· 
 μικροῦ τάλαντον γίγνεται τὸ κατὰ λόγον. 
 ὡς γὰρ ὑπερβολῆς τινος ἀναλώματος τάλαντον
 ὠνόμασε. καὶ ἐν Δυσκόλῳ δέ φησιν οὕτως ( ib.
 108 )· 
 ὡς θύουσι δ’ οἱ τοιχωρύχοι, 
 κοίτας φέροντες σταμνία τ᾽ οὐχὶ τῶν
 θεῶν 
 ἕνεκ᾽, ἀλλ’ ἑαυτῶν. ὁ λιβανωτὸς εὐσεβὲς 
 καὶ τὸ πόπανον· τοῦτ’ ἔλαβεν ὁ θεὸς ἐπὶ τὸ πῦρ 
 ἅπαν ἐπιτεθέν. οἳ δὲ τὴν ὀσφὺν ἄκραν 
 καὶ τὴν χολήν, ὅτι ἔστ’ ἄβρωτα τοῖς θεοῖς 
 ἐπιθέντες αὐτοὶ τἄλλα καταπίνουσι.

Φιλόξενος δ’ ὁ Κυθήριος ἐν τῷ ἐπιγραφομένῳ Δείπνῳ — εἴπερ
 τούτου καὶ ὁ κωμῳδιοποιὸς Πλάτων ἐν τῷ Φάωνι ἐμνήσθη
 ( I 646 K ) καὶ μὴ τοῦ Λευκαδίου Φιλοξένου —
 τοιαύτην ἐκτίθεται παρασκευὴν δείπνου ( fr. 2
 B )· 
 εἰς δ’ ἔφερον διπλόοι παῖδες λιπαρῶπα τράπεζαν 
 ἄμμ᾽, ἑτέραν δ’ ἕτεροις, ἄλλοι δ’ ἑτέραν, μέχρι οὗ
 πλήρωσαν οἶκον. 
 ταὶ δὲ πρὸς ὑψιλύχνους ἔστιλβον αὐγὰς 
 εὐστέφανοι λεκάναις παροψίσι τ’ ὀξυβάφων πλήρεις, σύν
 τε χλιδῶσαι 
 
 παντοδαποῖσι τέχνας εὑρήμασι πρὸς βιοτάν, ψυχᾶς
 δελεασματίοισι. 
 πάρφερον ἐν κανέοις μάζας χιονόχροας, ἄλλοι δ᾽
 .... 
 ... ἐπι πρῶτα παρῆλθ’ οὐ κάκκαβος, ὦ φιλότας, ἀλλ᾽
 ἀλλοπλατεῖς τὸ μέγιστον 
 πάντ’ ἔπαθεν λιπαροντεσ εγχελεατινες ἄριστον 
 γόγγροιτοιωνητεμων πλῆρες θεοτερπές. ἐπ’ αὐτῷ δ᾽ 
 ἄλλο παρῆλθε τόσον, βατὶς δ’ ἐνέης ἰσόκυκλος. 
 μικρὰ δὲ κακκάβι’ ἦς ἔχοντα τὸ μὲν γαλεοῦ τι, 
 ναρκίον ἄλλο .... 
 .. παρῆς ἕτερον πίων ἀπὸ τευθιάδα καὶ
 σηπιοπουλυποδείων 
 .. ἁπαλοπλοκάμων. θερμὸς μετὰ ταῦτα παρῆλθεν 
 ἰσοτράπεζος ὅλος μνηστης συνόδων πυρός .... 
 ἔπειτα βαθμοὺς ἀτμίζων· ἐπὶ τῷ δ’ ἐπίπασται 
 τευθίδες, ὦ φίλε, κἀξανθισμέναι καρῖδες αἱ κυφαὶ
 παρῆλθον. 
 θρυμματίδες δ’ ἐπὶ ταύταις εὐπέταλοι χλοεραί τε
 δηφαρυγες, 
 πυριων τε στεγναι βύσται μέγαθος κακὰ κακκάβου
 γλυκυου ὀξιος 
 
 ὀμφαλὸς θοίνας καλεῖται παρά γ’ ἐμὶν καὶ τίν, σαφ᾽
 οἶδα. 
 εσταδα ναὶ μὰ θεοὺς ὑπερμέγεθες τέμαχος θύννου μόλεν
 ὀπτὸν ἐκεῖθεν 
 θερμὸν ὅθεν γλυφις τετμημένον εὐθὺς ἐπ’ αὐτὰς 
 τὰς ὑπογαστρίδας. διανεκέως ἐπαμυν 
 εἴπερ ἐμίν τε μέλοι καὶ τίν, μάλα κεν
 κεχαροίμεθ᾽. 
 ἀλλ’ ὅθεν ἐλλίπομεν, θοίνα παρέης· ὅτε παλάξαι δύνατ᾽
 ἐπικρατέως ἔγωγ’ ἔτι, κοὔ κε λέγοι τις 
 πάνθ’ ἃ παρῆν ἐτύμως ὔμμιν, παρέπαισε δὲ θερμὸν 
 σπλάγχνον, ἔπειτα δὲ νῆστις 
 δέλφακος οἰκετικᾶς καὶ νῶτος ἐσῆλθε καὶ ὀσφὺς καὶ
 μινυρίγματα θερμά. 
 καὶ κεφάλαιον ὅλον διάπτυχες ἑφθὸν ἁπερπευθηνος
 ἀλεκτοτρόφου πνικτᾶς ἐρίφου παρέθηκε, 
 εἶτα δίεφθ’ ἀκροκώλια σχελίδας τε μετ’ αὐτῶν 
 λευκοφορινοχρόους, ῥύγχη, κεφάλαια πόδας τε
 χναυμάτιόν τε σεσιλφιωμένον. 
 
 ἑφθά τ’ ἔπειτα κρέ’ ὀπτά τ᾽ ἐρίφων τε καὶ
 ἀρνῶν, 
 ἅ θ’ ὑπερωμόκρεως χορδὰ γλυκίστα 
 μιξεριφαρνογενής, ἃν δὴ φιλέοντι θεοί, τοῦτ᾽, ὦ
 φιλότας, ... ἔσθοις κε· λαγῷά τ’ ἔπειτ’ ἀλεκτρυόνων
 τε νεοσσοί. 
 περδίκων φάσσεων τε χύδαν ἤδη δὲ παρεβάλλετο θερμὰ
 πολλὰ ... 
 καὶ μαλακοπτυχέων ἄρτων. ὁμοσύζυγα δὲ ξανθόν τ᾽
 ἐπεισῆλθεν μέλι καὶ γάλα σύμπακτον, τό κε τυρὸν ἅπας
 τις 
 ἦμεν ἔφασχ’ ἁπαλόν, κἠγὼν ἐφάμαν. ὅτε δ’ ἤδη 
 βρωτύος ἠδὲ ποτᾶτος ἐς κόρον ᾖμεν ἑταῖροι, 
 τῆνα μὲν ἐξαπάειρον δμῶες, ἔπειτα δὲ παῖδες νίπτρ᾽
 ἔδοσαν κατὰ χειρῶν.

Σωκράτης δὲ ὁ Ῥόδιος ἐν τρίτῳ ἐμφυλίου πολέμου ( FHG
 III 326 ) τὸ Κλεοπάτρας ἀναγράφων συμπόσιον τῆς
 τελευταίας Αἰγύπτου βασιλευσάσης, γημαμένης δ’ Ἀντωνίῳ τῷ
 Ῥωμαίων στρατηγῷ ἐν Κιλικίᾳ φησιν οὕτως·
 ‘ἀπαντήσασα τῷ Ἀντωνίῳ ἡ Κλεοπάτρα ἐν Κιλικίᾳ παρεσκεύασεν
 αὐτῷ βασιλικὸν συμπόσιον, ἐν ᾧ πάντα χρύσεα καὶ λιθοκόλλητα
 περιττῶς ἐξειργασμένα ταῖς τέχναις· ἦσαν δέ, φησί, καὶ οἱ
 τοῖχοι ἁλουργέσι καὶ διαχρύσοις ἐμπεπετασμένοι ὕφεσι. καὶ
 δώδεκα τρίκλινα διαστρώσασα ἐκάλεσε
 τὸν Ἀντώνιον μεθ’ ὧν ἐβούλετο ἡ Κλεοπάτρα. τοῦ δὲ τῇ
 πολυτελείᾳ τῆς ὄψεως ἐκπλαγέντος ὑπομειδιάσασα ταῦτ’ ἔφη
 πάντα δωρεῖσθαι αὐτῷ καὶ εἰς αὔριον παρεκάλει συνδειπνῆσαι
 πάλιν ἥκοντα μετὰ τῶν φίλων καὶ τῶν ἡγεμόνων· ὅτε καὶ πολλῷ
 κρεῖττον διακοσμήσασα τὸ συμπόσιον ἐποίησε φανῆναι τὰ πρῶτα
 μικρά, καὶ πάλιν καὶ ταῦτα ἐδωρήσατο. τῶν δ’ ἡγεμόνων ἐφ’ ᾗ
 ἕκαστος κατέκειτο κλίνῃ καὶ τὰ κυλικεῖα καθὼς ταῖς
 στρωμναῖς ἐμεμέριστο, ἑκάστῳ φέρειν ἐπέτρεψε. καὶ κατὰ τὴν
 ἄφοδον τοῖς μὲν ἐν ἀξιώμασι φορεῖα σὺν τοῖς κομίζουσι, τοῖς
 πλείοσι δὲ καταργύροις σκευαῖς κεκοσμημένους ἵππους, πᾶσι
 δὲ λαμπτηροφόρους παῖδας Αἰθίοπας παρέστησε. τῇ δὲ τετάρτῃ
 τῶν ἡμερῶν ταλαντιαίους εἰς ῥόδα μισθοὺς διέδωκε, καὶ
 κατεστρώθη ἐπὶ πηχυαῖα βάθη τὰ ἐδάφη τῶν ἀνδρώνων
 ἐμπεπετασμένων δικτύων τοῖς ἕλιξιν.’ ἱστορεῖ δὲ καὶ αὐτὸν
 τὸν Ἀντώνιον ἐν Ἀθήναις μετὰ ταῦτα διατρίψαντα περίοπτον
 ὑπὲρ τὸ θέατρον κατασκευάσαντα σχεδίαν χλωρᾷ πεπυκασμένην
 ὕλῃ, ὥσπερ ἐπὶ τῶν Βακχικῶν ἄντρων γίνεται, ταύτης τύμπανα
 καὶ νεβρίδας καὶ παντοδαπὰ ἄλλ’ ἀθύρματα Διονυσιακὰ
 ἐξαρτήσαντα μετὰ τῶν φίλων ἐξ ἑωθινοῦ κατακλινόμενον
 μεθύσκεσθαι, λειτουργούντων αὐτῷ τῶν ἐξ Ἰταλίας
 μεταπεμφθέντων ἀκροαμάτων συνηθροισμένων ἐπὶ τὴν θέαν τῶν
 Πανελλήνων. ‘μετεβαινε δ’ ἐνίοτε, φησίν, καὶ ἐπὶ τὴν
 ἀκρόπολιν ἀπὸ τῶν τεγῶν λαμπάσι
 δᾳδουχουμένης πάσης τῆς Ἀθηναίων πόλεως. καὶ ἔκτοτε
 ἐκέλευσεν ἑαυτὸν Διόνυσον ἀνακηρύττεσθαι κατὰ τὰς πόλεις
 ἁπάσας.’ καὶ Γάιος δὲ ὁ αὐτοκράτωρ ὁ Καλλίκολα
 προσαγορευθεὶς διὰ τὸ ἐν στρατοπέδῳ γεννηθῆναι οὐ μόνον
 ὠνομάζετο νέος Διόνυσος, ἀλλὰ καὶ τὴν Διονυσιακὴν πᾶσαν
 ἐνδύνων στολὴν προῄει καὶ οὕτως ἐσκευασμένος ἐδίκαζεν.

εἰς ταῦτα ἔστιν ἀποβλέποντας τὰ ὑπὲρ ἡμᾶς ἀγαπᾶν τὴν
 Ἑλληνικὴν πενίαν, λαμβάνοντας πρὸ ὀφθαλμῶν καὶ τὰ παρὰ
 Θηβαίοις δεῖπνα, περὶ ὧν Κλείταρχος ἐν τῇ πρώτῃ τῶν περὶ
 Ἀλέξανδρον ἱστοριῶν ( p. 76 M ), διηγούμενος καὶ
 ὅτι ‘ὁ πᾶς αὐτῶν πλοῦτος ηὑρέθη μετὰ τὴν ὑπ’ Ἀλεξάνδρου τῆς
 πόλεως κατασκαφὴν ἐν ταλάντοις τετρακοσίοις τεσσαράκοντα,
 φησὶν ὅτι τε μικρόψυχοι ἦσαν καὶ τὰ περὶ τὴν τροφὴν λίχνοι,
 παρασκευάζοντες ἐν τοῖς δείπνοις θρῖα καὶ ἑψητοὺς καὶ ἀφύας
 καὶ ἐγκρασιχόλους καὶ ἀλλᾶντας καὶ σχελίδας καὶ ἔτνος· οἷσι
 Μαρδόνιον εἱστίασε μετὰ τῶν ἄλλων πεντήκοντα Περσῶν
 Ἀτταγῖνος ὁ Φρύνωνος, ὅν φησιν Ἡρόδοτος ἐν τῇ ἐνάτῃ
 ( c. 16 ) μεγάλως πλούτῳ 
 παρεσκευάσθαι. ἡγοῦμαι δ᾽ ὅτι οὐκ ἂν
 περιεγένοντο οὐδ’ ἂν ἐδέησε τοῖς Ἕλλησι περὶ Πλαταιὰς
 παρατάττεσθαι ἀπολωλόσιν ἤδη ὑπὸ τῶν τοιούτων τροφῶν.’

Ἀρκαδικὸν δὲ δεῖπνον διαγράφων ὁ Μιλήσιος Ἑκαταῖος ἐν τῇ
 τρίτῃ τῶν Γενεαλογιῶν ( FHG I 28 ) μάζας φησὶν
 εἶναι καὶ ὕεα κρέα. Ἁρμόδιος δὲ ὁ Λεπρεάτης ἐν τῷ περὶ τῶν
 κατὰ Φιγάλειαν Νομίμων ( FHG IV
 411 ) ‘ὁ κατασταθείς, φησί, παρὰ Φιγαλεῦσι
 σίταρχος ἔφερε τῆς ἡμέρας οἴνου τρεῖς χόας καὶ ἀλφίτων
 μέδιμνον καὶ τυροῦ πεντάμνουν καὶ τἄλλα τὰ πρὸς τὴν ἄρτυσιν
 τῶν ἱερείων ἁρμόττοντα. ἡ δὲ πόλις παρεῖχεν ἑκατέρῳ τῶν
 χορῶν τρία πρόβατα καὶ μάγειρον ὑδριαφόρον τε καὶ τραπέζας
 καὶ βάθρα πρὸς τὴν καθέδραν καὶ τὴν τοιαύτην ἅπασαν
 παρασκευήν, τὴν δὲ τῶν περὶ τὸν μάγειρον σκευῶν ὁ χορηγός.
 τὸ δὲ δεῖπνον ἦν τοιοῦτο· τυρὸς καὶ φυστὴ μᾶζα νόμου χάριν
 ἐπὶ χαλκῶν κανῶν τῶν παρά τισι καλουμένων μαζονόμων, ἀπὸ
 τῆς χρείας εἰληφότων τὴν ἐπωνυμίαν· ὁμοῦ δὲ τῇ μάζῃ καὶ τῷ
 τυρῷ σπλάγχνον καὶ ἅλες προσφαγεῖν. καθαγισάντων δὲ ταῦτα
 ἐν κεραμέᾳ κοτταβίδι πιεῖν ἑκάστῳ μικρόν, καὶ ὁ προσφέρων
 ἂν εἶπεν ‘εὐδειπνίας’. εἶτα δ’ εἰς τὸ κοινὸν ζωμὸς καὶ
 περίκομμα, πρόσχερα δὲ ἑκάστῳ δύο κρέα. ἐνόμιζον δ’ ἐν
 ἅπασι τοῖς δείπνοις, μάλιστα δὲ τοῖς λεγομένοις μαζῶσι —
 τοῦτο γὰρ ἔτι καὶ νῦν ἡ Διονυσιακὴ σύνοδος ἔχει τοὔνομα —
 τοῖς ἐσθίουσι τῶν νέων ἀνδρικώτερον ζωμόν τ’ ἐγχεῖν πλείω
 καὶ μάζας καὶ ἄρτους παραβάλλειν. γενναῖος γὰρ ὁ τοιοῦτος
 ἐκρίνετο καὶ ἀνδρώδης ὑπάρχειν· θαυμαστὸν γὰρ ἦν καὶ
 περιβόητον παρ’ αὐτοῖς ἡ πολυφαγία. μετὰ δὲ τὸ δεῖπνον
 σπονδὰς ἐποιοῦντο οὐκ ἀπονιψάμενοι τὰς χεῖρας, ἀλλ᾽
 ἀποματτόμενοι τοῖς ψωμοῖς καὶ τὴν ἀπομαγδαλίαν ἕκαστος
 ἀπέφερε, τοῦτο ποιοῦντες ἕνεκα τῶν ἐν ταῖς ἀμφόδοις
 γινομένων νυκτερινῶν φόβων. ἀπὸ δὲ τῶν σπονδῶν παιὰν ᾄδεται. ὅταν δὲ τοῖς ἥρωσι θύωσι,
 βουθυσία μεγάλη γίνεται καὶ ἑστιῶνται πάντες μετὰ τῶν
 δούλων· οἱ δὲ παῖδες ἐν ταῖς ἑστιάσεσι μετὰ τῶν πατέρων ἐπὶ
 λίθων καθήμενοι γυμνοὶ συνδειπνοῦσιν.’ Θεόπομπος δ’ ἐν τῇ
 ἕκτῃ καὶ τεσσαρακοστῇ τῶν Φιλιππικῶν ( FHG I
 319 ) ‘οἱ Ἀρκάδες, φησίν, ἐν ταῖς ἑστιάσεσιν
 ὑποδέχονται τοὺς δεσπότας καὶ τοὺς δούλους καὶ μίαν πᾶσι
 τράπεζαν παρασκευάζουσι καὶ τὰ σιτία πᾶσιν εἰς τὸ μέσον
 παρατιθέασι καὶ κρατῆρα τὸν αὐτὸν πᾶσι κιρνᾶσι.’

‘παρὰ δὲ Ναυκρατίταις,’ ὥς φησιν Ἑρμείας 
 ἐν τῷ δευτέρῳ τῶν περὶ τοῦ Γρυνείου Ἀπόλλωνος
 ( FHG II 80 ), ‘ἐν τῷ πρυτανείῳ δειπνοῦσι
 γενεθλίοις Ἑστίας Πρυτανίτιδος καὶ Διονυσίοις, ἔτι δὲ τῇ
 τοῦ Κωμαίου Ἀπόλλωνος πανηγύρει, εἰσιόντες πάντες ἐν
 στολαῖς λευκαῖς, ἃς μέχρι καὶ νῦν καλοῦσι πρυτανικὰς
 ἐσθῆτας. καὶ κατακλιθέντες ἐπανίστανται εἰς γόνατα τοῦ
 ἱεροκήρυκος τὰς πατρίους εὐχὰς καταλέγοντος συσπένδοντες.
 μετὰ δὲ ταῦτα κατακλιθέντες λαμβάνουσιν ἕκαστος οἴνου
 κοτύλας δύο πλὴν τῶν ἱερέων τοῦ τε Πυθίου Ἀπόλλωνος καὶ τοῦ
 Διονύσου· τούτων γὰρ ἑκατέρῳ διπλοῦς ὁ οἶνος μετὰ καὶ τῶν
 ἄλλων μερίδων δίδοται. ἔπειτα ἑκάστῳ παρατίθεται ἄρτος
 καθαρὸς εἰς πλάτος πεποιημένος, ἐφ’ ᾧ ἐπίκειται ἄρτος
 ἕτερος, ὃν κριβανίτην καλοῦσι, καὶ κρέας ὕειον καὶ λεκάριον
 πτισάνης ἢ λαχάνου τοῦ κατὰ καιρὸν γινομένου ᾠά τε δύο καὶ
 τυροῦ τροφαλὶς σῦκά τε ξηρὰ καὶ πλακοῦς καὶ στέφανος. καὶ
 ὃς ἂν ἔξω τι τούτων ἱεροποιὸς παρασκευάσῃ ὑπὸ τῶν τιμούχων
 ζημιοῦται, ἀλλὰ μὴν οὐδὲ τοῖς
 σιτουμένοις ἐν πρυτανείῳ ἔξωθεν προσεισφέρειν τι βρώσιμον
 ἔξεστι, μόνα δὲ ταῦτα καταναλίσκουσι, τὰ ὑπολειπόμενα τοῖς
 οἰκέταις μεταδιδόντες. ταῖς δ’ ἄλλαις ἡμέραις πάσαις τοῦ
 ἐνιαυτοῦ ἔξεστι τῶν σιτουμένων τῷ βουλομένῳ ἀνελθόντι εἰς
 τὸ πρυτανεῖον δειπνεῖν, οἴκοθεν παρασκευάσαντα αὑτῷ λάχανόν
 τι ἢ τῶν ὀσπρίων καὶ τάριχος ἢ ἰχθύν, κρέως δὲ χοιρείου
 βραχύτατον, καὶ τούτων μεταλαμβάνων ... κοτύλην οἴνου.
 γυναικὶ δὲ οὐκ ἔξεστιν εἰσιέναι εἰς τὸ πρυτανεῖον ἢ μόνῃ τῇ
 αὐλητρίδι. οὐκ εἰσφέρεται δὲ οὐδὲ ἀμὶς εἰς τὸ πρυτανεῖον.
 ἐὰν δέ τις Ναυκρατιτῶν γάμους ἑστιᾷ, ὡς ἐν τῷ γαμικῷ νόμῳ
 γέγραπται, ἀπείρηται ᾠὰ καὶ μελίπηκτα δίδοσθαι.’ τίς δὲ ἡ
 τούτων αἰτία Οὐλπιανὸς ἡμᾶς διδάσκειν δίκαιος.

Λυκέας δ’ ἐν τοῖς Αἰγυπτιακοῖς προκρίνων τὰ Αἰγυπτιακὰ
 δεῖπνα τῶν Περσικῶν ‘Αἰγυπτίων ἐπιστρατευσάντων, φησίν, ἐπὶ
 Ὦχον τὸν Περσῶν βασιλέα καὶ νικηθέντων ἐπεὶ ἐγένετο
 αἰχμάλωτος ὁ τῶν Αἰγυπτίων βασιλεύς, ὁ Ὦχος αὐτὸν
 φιλανθρώπως ἄγων ἐκάλεσε καὶ ἐπὶ δεῖπνον. τῆς οὖν
 παρασκευῆς γενομένης λαμπρᾶς ὁ Αἰγύπτιος κατεγέλα ὡς
 εὐτελῶς τοῦ Πέρσου διαιτωμένου. ‘εἰ δὲ θέλεις εἰδέναι, ἔφη,
 ὦ βασιλεῦ, πῶς δεῖ σιτεῖσθαι τοὺς εὐδαίμονας βασιλέας,
 ἐπίτρεψον τοῖς ἐμοῖς ποτε γενομένοις μαγείροις παρασκευάσαι
 σοι Αἰγύπτιον δεῖπνον.’ καὶ κελεύσαντος ἐπεὶ παρεσκευάσθη,
 ἡσθεὶς ὁ Ὦχος τῷ δείπνῳ ‘κακὸν κακῶς σε, ἔφη, ὦ Αἰγύπτιε,
 ἀπολέσειαν οἱ θεοί, ὅστις δεῖπνα τοιαῦτα καταλιπὼν
 ἐπεθύμησας θοίνης εὐτελεστέρας.’ τίνα δ᾽
 ἦν τὰ Αἰγύπτια δεῖπνα Πρωταγορίδης ἐν τῷ αʹ περὶ
 Δαφνικῶν ἀγώνων διδάσκει ἡμᾶς λέγων οὕτως ( FHG IV
 484 )· ‘τρίτη δέ ἐστιν ἰδέα δείπνων Αἰγυπτιακὴ
 τραπεζῶν μὲν οὐ παρατιθεμένων, πινάκων δὲ
 περιφερομένων.’

παρὰ δὲ Γαλάταις φησὶ Φύλαρχος ἐν τῇ ἕκτῃ ( FHG I
 336 ) ἐπὶ ταῖς τραπέζαις ἄρτους πολλοὺς
 κατακεκλασμένους παρατίθεσθαι χύδην καὶ κρέατα ἐκ τῶν
 λεβήτων, ὧν οὐδεὶς γεύεται εἰ μὴ πρότερον θεάσηται τὸν
 βασιλέα εἰ ἥψατο τῶν παρακειμένων. ἐν δὲ τῇ τρίτῃ ὁ αὐτὸς
 Φύλαρχος Ἀριάμνην φησὶ ( ib. 334 ) τὸν Γαλάτην
 πλουσιώτατον ὄντα ἐπαγγείλασθαι ἑστιᾶσαι Γαλάτας πάντας
 ἐνιαυτὸν καὶ τοῦτο συντελέσαι ποιήσαντα οὕτως. κατὰ τόπους
 τῆς χώρας καὶ τὰς ἐπικαιροτάτας τῶν ὁδῶν διέλαβε
 σταθμοῖς ἐπί τε τούτοις ἐκ χαράκων καὶ τῶν 
 καλάμων τῶν τε οἰσυίνων ἐπεβάλλετο σκηνὰς
 χωρούσας ἀνὰ τετρακοσίους ἄνδρας καὶ πλείους ἔτι, καθὼς ἂν
 ἐκποιῶσιν οἱ τόποι τό τ’ ἀπὸ τῶν πόλεων δέξασθαι καὶ τῶν
 κωμῶν μέλλον ἐπιρρεῖν πλῆθος. ἐνταῦθα δὲ λέβητας ἐπέστησε
 κρεῶν παντοδαπῶν μεγάλους, οὓς πρὸ ἐνιαυτοῦ καὶ πρὸ τοῦ
 μέλλειν μεταπεμψάμενος τεχνίτας ἐξ ἄλλων πόλεων
 ἐχαλκεύσατο. θύματα δὲ καταβάλλεσθαι ταύρων καὶ συῶν καὶ
 προβάτων τε καὶ τῶν λοιπῶν κτηνῶν ἑκάστης ἡμέρας
 πολλά, πίθους τε οἴνου παρεσκευάσθαι καὶ πλῆθος ἀλφίτων
 πεφυραμένων. ‘καὶ οὐ μόνον, φησίν, οἱ παραγινόμενοι τῶν
 Γαλατῶν ἀπὸ τῶν κωμῶν καὶ τῶν πόλεων
 ἀπέλαυον, ἀλλὰ καὶ οἱ παριόντες ξένοι ὑπὸ τῶν ἐφεστηκότων
 παίδων οὐκ ἠφίεντο ἕως ἂν μεταλάβωσι τῶν
 παρασκευασθέντων.’

Θρᾳκίων δὲ δείπνων μνημονεύει Ξενοφῶν ἐν ζʹ 
 Ἀναβάσεως ( c. 3, 21 ) τὸ παρὰ Σεύθῃ διαγράφων
 συμπόσιον ἐν τούτοις· ‘ἐπειδὴ δὲ εἰσῆλθον ἐπὶ τὸ δεῖπνον
 πάντες (τὸ δὲ δεῖπνον ἦν καθημένοις κύκλῳ), ἔπειτα δὲ
 τρίποδες εἰσηνέχθησαν πᾶσιν. οὗτοι δὲ ὅσον εἴκοσι κρεῶν
 μεστοὶ νενεμημένων καὶ ἄρτοι ζύμητες μεγάλοι
 προσπεπερονημένοι ἦσαν πρὸς τοῖς κρέασι. μάλιστα δ’ αἱ
 τράπεζαι κατὰ τοὺς ξένους αἰεὶ ἐτίθεντο· νόμος γὰρ ἦν. καὶ
 πρῶτος τοῦτ’ ἐποίει Σεύθης· ἀνελόμενος τοὺς παρ’ αὑτῷ
 κειμένους ἄρτους διέκλα κατὰ μικρὰ καὶ διερρίπτει οἷς αὐτῷ
 ἐδόκει καὶ τὰ κρέα ὡσαύτως, ὅσον μόνον γεύσασθαι ἑαυτῷ
 καταλιπών. καὶ οἱ ἄλλοι δὲ κατὰ τὰ αὐτὰ ἐποίουν, καθ’ οὓς
 καὶ αἱ τράπεζαι ἔκειντο. Ἀρκὰς δέ τις Ἀρύστας ὄνομα, φαγεῖν
 δεινός, τὸ μὲν διαρριπτεῖν εἴα χαίρειν, λαβὼν δ’ εἰς τὴν
 χεῖρα ὅσον τριχοίνικον ἄρτον καὶ κρέα θέμενος ἐπὶ τὰ γόνατα
 ἐδείπνει. κέρατα δὲ οἴνου περιέφερον καὶ πάντες ἐδέχοντο. ὁ
 δὲ Ἀρύστας ἐπεὶ παρ’ αὐτὸν φέρων τὸ κέρας ὁ οἰνοχόος ἦν,
 εἶπεν ἰδὼν τὸν Ξενοφῶντα οὐκ ἔτι δειπνοῦντα· ‘ἐκείνῳ, ἔφη,
 δός· σχολάζει γὰρ ἤδη, ἐγὼ δ’ οὔπω.’ ἐνταῦθα μὲν δὴ γέλως
 ἐγένετο. ἐπεὶ δὲ προὐχώρει ὁ πότος, εἰσῆλθεν ἀνὴρ Θρᾷξ
 ἵππον ἔχων λευκὸν καὶ λαβὼν κέρας μεστὸν ‘προπίνω σοι, ὦ
 Σεύθη, ἔφη, καὶ τὸν ἵππον δωροῦμαι, ἐφ’ οὗ καὶ διώκων ὃν ἂν
 θέλῃς αἱρήσεις καὶ ἀποχωρῶν οὐ μὴ
 δείσῃς τὸν πολέμιον.’ ἄλλος παῖδα εἰσαγαγὼν οὕτως ἐδωρήσατο
 προπίνων καὶ ἄλλος ἱμάτια τῇ γυναικί, καὶ Τιμασίων προπίνων
 φιάλην τε ἀργυρᾶν καὶ κοπίδα ἀξίαν δέκα μνῶν. Γνήσιππος δέ
 τις Ἀθηναῖος ἀναστὰς εἶπεν ὅτι ἀρχαῖος εἴη νόμος κάλλιστος
 τοὺς μὲν ἔχοντας διδόναι τῷ βασιλεῖ τιμῆς ἕνεκα, τοῖς δὲ μὴ
 ἔχουσι διδόναι τὸν βασιλέα. Ξενοφῶν δὲ ἀνέστη θαρσαλέως καὶ
 δεξάμενος τὸ κέρας εἶπεν· ‘ἐγώ σοι, ὦ Σεύθη, δίδωμι ἐμαυτὸν
 καὶ τοὺς ἐμοὺς τούτους ἑταίρους φίλους εἶναι πιστοὺς καὶ
 οὐδένα ἄκοντα. καὶ νῦν πάρεισιν οὐδέν σε προσαιτοῦντες,
 ἀλλὰ καὶ πονεῖν ὑπὲρ σοῦ καὶ προκινδυνεύειν βουλόμενοι.’
 καὶ ὁ Σεύθης ἀναστὰς συνέπιε καὶ συγκατεσκεδάσατο μετ᾽
 αὐτοῦ τὸ κέρας. μετὰ δὲ ταῦτα εἰσῆλθον κέρασί τε οἵοις
 σημαίνουσιν αὐλοῦντες καὶ σάλπιγξιν ὠμοβοείαις ῥυθμούς τε
 καὶ οἱονεὶ μάγαδιν σαλπίζοντες.’

Ποσειδώνιος δὲ ὁ ἀπὸ τῆς στοᾶς ἐν ταῖς ἱστορίαις, αἷς
 συνέθηκεν οὐκ ἀλλοτρίως ἧς προῄρητο φιλοσοφίας πολλὰ παρὰ
 πολλοῖς ἔθιμα καὶ νόμιμα ἀναγράφων ( FHG III
 260 ) ‘Κελτοί, φησί, τὰς τροφὰς προτίθενται χόρτον
 ὑποβάλλοντες καὶ ἐπὶ τραπεζῶν ξυλίνων μικρὸν ἀπὸ τῆς γῆς
 ἐπηρμένων. ἡ τροφὴ δ’ ἐστὶν ἄρτοι μὲν ὀλίγοι, κρέα δὲ πολλὰ
 ἐν ὕδατι καὶ ὀπτὰ ἐπ’ ἀνθράκων ἢ ὀβελίσκων. προσφέρονται δὲ
 ταῦτα καθαρείως μέν, λεοντωδῶς δέ, ταῖς χερσὶν ἀμφοτέραις
 αἴροντες ὅλα μέλη καὶ ἀποδάκνοντες, ἐὰν δὲ ᾖ τι
 δυσαπόσπαστον, μαχαιρίῳ μικρῷ παρατέμνοντες, ὃ τοῖς κολεοῖς ἐν ἰδίᾳ θήκῃ παράκειται.
 προσφέρονται δὲ καὶ ἰχθῦς οἵ τε παρὰ τοὺς ποταμοὺς
 οἰκοῦντες καὶ παρὰ τὴν ἐντὸς καὶ τὴν ἔξω θάλασσαν, καὶ
 τούτους δὲ ὀπτοὺς μετὰ ἁλῶν καὶ ὄξους καὶ κυμίνου· τοῦτο δὲ
 καὶ εἰς τὸ ποτὸν ἐμβάλλουσιν. ἐλαίῳ δ’ οὐ χρῶνται διὰ
 σπάνιν καὶ διὰ τὸ ἀσύνηθες ἀηδὲς αὐτοῖς φαίνεται. ὅταν δὲ
 πλείονες συνδειπνῶσι, κάθηνται μὲν ἐν κύκλῳ, μέσος δὲ ὁ
 κράτιστος ὡς ἂν κορυφαῖος χοροῦ, διαφέρων τῶν ἄλλων ἢ κατὰ
 τὴν πολεμικὴν εὐχέρειαν ἢ κατὰ γένος ἢ κατὰ πλοῦτον. ὁ δ᾽
 ὑποδεχόμενος παρ’ αὐτόν, ἐφεξῆς δ’ ἑκατέρωθε κατ’ ἀξίαν ἧς
 ἔχουσιν ὑπεροχῆς. καὶ οἱ μὲν τοὺς θυρεοὺς ὁπλοφοροῦντες ἐκ
 τῶν ὀπίσω παρεστᾶσιν, οἱ δὲ δορυφόροι κατὰ τὴν ἀντικρὺ
 καθήμενοι κύκλῳ καθάπερ οἱ δεσπόται συνευωχοῦνται. τὸ δὲ
 ποτὸν οἱ διακονοῦντες ἐν ἀγγείοις περιφέρουσιν ἐοικόσι μὲν
 ἀμβίκοις, ἢ κεραμέοις ἢ ἀργυροῖς· καὶ γὰρ τοὺς πίνακας ἐφ᾽
 ὧν τὰς τροφὰς προτίθενται τοιούτους ἔχουσιν· οἳ δὲ χαλκοῦς,
 οἳ δὲ κάνεα ξύλινα καὶ πλεκτά. τὸ δὲ πινόμενόν ἐστι παρὰ
 μὲν τοῖς πλουτοῦσιν οἶνος ἐξ Ἰταλίας καὶ τῆς Μασσαλιητῶν
 χώρας παρακομιζόμενος, ἄκρατος δ’ οὗτος· ἐνίοτε δὲ ὀλίγον
 ὕδωρ παραμίγνυται· παρὰ δὲ τοῖς ὑποδεεστέροις ζύθος πύρινον
 μετὰ μέλιτος ἐσκευασμένον, παρὰ δὲ τοῖς πολλοῖς καθ’ αὑτό·
 καλεῖται δὲ κόρμα. ἀπορροφοῦσι δὲ ἐκ τοῦ αὐτοῦ ποτηρίου
 κατὰ μικρόν, οὐ πλεῖον κυάθου· πυκνότερον δὲ τοῦτο ποιοῦσι.
 περιφέρει δὲ ὁ παῖς ἐπὶ τὰ δεξιὰ καὶ τὰ λαιά· οὕτως
 διακονοῦνται. καὶ τοὺς θεοὺς 
 προσκυνοῦσιν ἐπὶ τὰ δεξιὰ στρεφόμενοι.’

ἔτι ὁ Ποσειδώνιος διηγούμενος καὶ τὸν Λουερνίου τοῦ
 Βιτύιτος πατρὸς πλοῦτον τοῦ ὑπὸ Ῥωμαίων καθαιρεθέντος, φησὶ
 δημαγωγοῦντα αὐτὸν τοὺς ὄχλους ἐν ἅρματι φέρεσθαι διὰ τῶν
 πεδίων καὶ διασπείρειν χρυσίον καὶ ἀργύριον ταῖς
 ἀκολουθούσαις τῶν Κελτῶν μυριάσι φράγμα τε ποιεῖν
 δωδεκαστάδιον τετράγωνον, ἐν ᾧ πληροῦν μὲν ληνοὺς
 πολυτελοῦς πόματος, παρασκευάζειν δὲ τοσοῦτο βρωμάτων
 πλῆθος ὥστε ἐφ’ ἡμέρας πλείονας ἐξεῖναι τοῖς βουλομένοις
 εἰσερχομένοις τῶν παρασκευασθέντων ἀπολαύειν ἀδιαλείπτως
 διακονουμένους. ἀφορίσαντος δ’ αὐτοῦ προθεσμίαν ποτὲ τῆς
 θοίνης ἀφυστερήσαντά τινα τῶν βαρβάρων ποιητὴν ἀφικέσθαι
 καὶ συναντήσαντα μετὰ ᾠδῆς ὑμνεῖν αὐτοῦ τὴν ὑπεροχήν,
 ἑαυτὸν δ’ ἀποθρηνεῖν ὅτι ὑστέρηκε, τὸν δὲ τερφθέντα
 θυλάκιον αἰτῆσαι χρυσίου καὶ ῥῖψαι αὐτῷ παρατρέχοντι.
 ἀνελόμενον δ’ ἐκεῖνον πάλιν ὑμνεῖν λέγοντα διότι τὰ ἴχνη
 τῆς γῆς ἐφ’ ἧς ἁρματηλατεῖ χρυσὸν καὶ εὐεργεσίας ἀνθρώποις
 φέρει. ταῦτα μὲν οὖν ἐν τῇ τρίτῃ καὶ εἰκοστῇ ἱστόρησεν.

ἐν δὲ τῇ πέμπτῃ περὶ Πάρθων διηγούμενός φησιν ( ib.
 254 )· ‘ὁ δὲ καλούμενος φίλος τραπέζης μὲν οὐ
 κοινωνεῖ, χαμαὶ δ’ ὑποκαθήμενος ἐφ’ ὑψηλῆς κλίνης
 κατακειμένῳ τῷ βασιλεῖ τὸ παραβληθὲν ὑπ’ αὐτοῦ κυνιστὶ
 σιτεῖται καὶ πολλάκις διὰ τὴν τυχοῦσαν αἰτίαν ἀποσπασθεὶς τοῦ χαμαιπετοῦς δείπνου ῥάβδοις καὶ
 ἱμᾶσιν ἀστραγαλωτοῖς μαστιγοῦται καὶ γενόμενος αἱμόφυρτος
 τὸν τιμωρησάμενον ὡς εὐεργέτην ἐπὶ τὸ ἔδαφος πρηνὴς
 προσπεσὼν προσκυνεῖ.’ ἐν δὲ τῇ ιϚʹ περὶ Σελεύκου
 διηγούμενος τοῦ βασιλέως, ὡς εἰς Μηδίαν ἀνελθὼν καὶ πολεμῶν
 Ἀρσάκει ᾐχμαλωτίσθη ὑπὸ τοῦ βαρβάρου καὶ ὡς πολὺν χρόνον
 παρὰ τῷ Ἀρσάκει διέτριψεν ἀγόμενος βασιλικῶς, γράφει καὶ
 ταῦτα ( ib. 258 )· ‘παρὰ Πάρθοις ἐν τοῖς
 δείπνοις ὁ βασιλεὺς τήν τε κλίνην ἐφ’ ἧς μόνος κατέκειτο
 μετεωροτέραν τῶν ἄλλων καὶ κεχωρισμένην εἶχε καὶ τὴν
 τράπεζαν μόνῳ καθάπερ ἥρωι πλήρη βαρβαρικῶν θοιναμάτων
 παρακειμένην.’ ἱστορῶν δὲ καὶ περὶ Ἡρακλέωνος τοῦ
 Βεροιαίου, ὃς ὑπὸ τοῦ Γρυποῦ καλουμένου Ἀντιόχου τοῦ
 βασιλέως προαχθεὶς μικροῦ δεῖν τῆς βασιλείας ἐξέβαλε τὸν
 εὐεργέτην, γράφει ἐν τῇ λ δʹ τῶν
 ἱστοριῶν τάδε ( ib. 264 )· ‘ἐποιεῖτό τε τῶν
 στρατιωτῶν τὰς κατακλίσεις ἐπὶ τοῦ ἐδάφους ἐν ὑπαίθρῳ ἀνὰ
 χιλίους δειπνίζων. τὸ δὲ δεῖπνον ἦν ἄρτος μέγας καὶ κρέας,
 τὸ δὲ ποτὸν κεκραμένος οἶνος οἷος δήποτε ὕδατι ψυχρῷ.
 διηκόνουν δὲ ἄνδρες μαχαιροφόροι καὶ σιωπὴ ἦν εὔτακτος.’ ἐν
 δὲ τῇ βʹ ( ib. 252 ) ‘ἐν τῇ Ῥωμαίων,
 φησίν, πόλει ὅταν εὐωχῶνται ἐν τῷ τοῦ Ἡρακλέους ἱερῷ,
 δειπνίζοντος τοῦ κατὰ καιρὸν θριαμβεύοντος, καὶ ἡ παρασκευὴ
 τῆς εὐωχίας Ἡρακλεωτική ἐστι. διοινοχοεῖται μὲν γὰρ
 οἰνόμελι, τὰ δὲ βρώματα ἄρτοι μεγάλοι καὶ καπνιστὰ κρέα
 ἑφθὰ καὶ τῶν προσφάτως καθιερευθέντων
 ὀπτὰ δαψιλῆ. παρὰ δὲ Τυρρηνοῖς δὶς τῆς ἡμέρας τράπεζαι
 πολυτελεῖς παρασκευάζονται ἀνθιναί τε στρωμναὶ καὶ ἐκπώματα
 ἀργυρᾶ παντοδαπά, καὶ δούλων πλῆθος εὐπρεπῶν παρέστηκεν
 ἐσθήσεσι πολυτελέσι κεκοσμημένων.’ Τίμαιος δ’ ἐν τῇ πρώτῃ
 τῶν ἱστοριῶν ( FHG I 196 ) καὶ τὰς θεραπαίνας
 φησὶ παρ’ αὐτοῖς μέχρι οὗ ἂν αὐξηθῶσι γυμνὰς
 διακονεῖσθαι.

Μεγασθένης δ’ ἐν τῇ δευτέρᾳ τῶν Ἰνδικῶν ( FHG II
 423 ) τοῖς Ἰνδοῖς φησιν ἐν τῷ δείπνῳ παρατίθεσθαι
 ἑκάστῳ τράπεζαν, ταύτην δ’ εἶναι ὁμοίαν ταῖς ἐγγυθήκαις,
 καὶ ἐπιτίθεσθαι ἐπ’ αὐτῇ τρυβλίον χρυσοῦν, εἰς ὃ ἐμβάλλειν
 αὐτοὺς πρῶτον μὲν τὴν ὄρυζαν ἑφθὴν ὡς ἄν τις ἑψήσειε
 χόνδρον, ἔπειτα ὄψα πολλὰ κεχειρουργημένα ταῖς Ἰνδικαῖς
 σκευασίαις. Γερμανοὶ δέ, ὡς ἱστορεῖ Ποσειδώνιος ἐν τῇ
 τριακοστῇ ( FHG III 264 ), ἄριστον προσφέρονται
 κρέα μεληδὸν ὠπτημένα καὶ ἐπιπίνουσι γάλα καὶ τὸν οἶνον
 ἄκρατον. Καμπανῶν δέ τινες παρὰ τὰ συμπόσια μονομαχοῦσι.
 Νικόλαος δ’ ὁ Δαμασκηνός, εἷς τῶν ἀπὸ τοῦ περιπάτου
 φιλοσόφων, ἐν τῇ δεκάτῃ πρὸς ταῖς ἑκατὸν τῶν ἱστοριῶν
 Ῥωμαίους ἱστορεῖ ( FHG III 416 ) παρὰ τὸ δεῖπνον
 συμβάλλειν μονομαχίας, γράφων οὕτως· ‘τὰς τῶν μονομάχων
 θέας οὐ μόνον ἐν πανηγύρεσι καὶ θεάτροις ἐποιοῦντο Ῥωμαῖοι,
 παρὰ Τυρρηνῶν παραλαβόντες τὸ ἔθος, ἀλλὰ κἀν ταῖς
 ἑστιάσεσιν. ἐκάλουν γοῦν τινες πολλάκις ἐπὶ δεῖπνον τοὺς
 φίλους ἐπί τε ἄλλοις καὶ ὅπως ἂν δύο ἢ τρία ζεύγη ἴδοιεν
 μονομάχων, ὅτε καὶ κορεσθέντες
 δείπνου καὶ μέθης εἰσεκάλουν τοὺς μονομάχους. καὶ ὃ μὲν ἅμα
 ἐσφάττετο, αὐτοὶ δ’ ἐκρότουν ἐπὶ τούτῳ ἡδόμενοι. ἤδη δέ τις
 κἀν ταῖς διαθήκαις γέγραφεν γυναῖκας εὐπρεπεστάτας
 μονομαχῆσαι ἃς ἐκέκτητο, ἕτερος δὲ παῖδας ἀνήβους ἐρωμένους
 ἑαυτοῦ. ἀλλὰ γὰρ οὐκ ἠνέσχετο ὁ δῆμος τὴν παρανομίαν
 ταύτην, ἀλλ’ ἄκυρον τὴν διαθήκην ἐποίησεν.’ Ἐρατοσθένης δ᾽
 ἐν πρώτῳ Ὀλυμπιονικῶν ( fr. 22 Muell ) τοὺς
 Τυρρηνούς φησι πρὸς αὐλὸν πυκτεύειν.

Ποσειδώνιος δ’ ἐν τρίτῃ καὶ εἰκοστῇ τῶν ἱστοριῶν ( FHG
 III 259 ) ‘Κελτοί, φησίν, ἐνίοτε παρὰ τὸ δεῖπνον
 μονομαχοῦσιν. ἐν γὰρ τοῖς ὅπλοις ἀγερθέντες σκιαμαχοῦσι καὶ
 πρὸς ἀλλήλους ἀκροχειρίζονται, ποτὲ δὲ καὶ μέχρι τραύματος
 προίασιν καὶ ἐκ τούτου ἐρεθισθέντες, ἐὰν μὴ ἐπισχῶσιν οἱ
 παρόντες, καὶ ἕως ἀναιρέσεως ἔρχονται. τὸ δὲ παλαιόν,
 φησίν, ὅτι παρατεθέντων κωλήνων τὸ μηρίον ὁ κράτιστος
 ἐλάμβανεν· εἰ δέ τις ἕτερος ἀντιποιήσαιτο, συνίσταντο
 μονομαχήσοντες μέχρι θανάτου. ἄλλοι δ’ ἐν θεάτρῳ λαβόντες
 ἀργύριον ἢ χρυσίον, οἳ δὲ οἴνου κεραμίων ἀριθμόν τινα, καὶ
 πιστωσάμενοι τὴν δόσιν καὶ τοῖς ἀναγκαίοις φίλοις
 διαδωρησάμενοι ὕπτιοι ἐκταθέντες ἐπὶ θυρεῶν κεῖνται, καὶ
 παραστάς τις ξίφει τὸν λαιμὸν ἀποκόπτει. Εὐφορίων δ’ ὁ
 Χαλκιδεὺς ἐν ἱστορικοῖς ὑπομνήμασιν ( fr. 23 M )
 οὕτω γράφει· ‘παρὰ δὲ τοῖς Ῥωμαίοις προτίθεσθαι πέντε μνᾶς
 τοῖς ὑπομένειν βουλομένοις τὴν κεφαλὴν
 ἀποκοπῆναι πελέκει, ὥστε τοὺς κληρονόμους κομίσασθαι τὸ
 ἆθλον· καὶ πολλάκις ἀπογραφομένους πλείους δικαιολογεῖσθαι
 καθ’ ὃ δικαιότατός ἐστιν ἕκαστος αὐτῶν
 ἀποτυμπανισθῆναι.’

Ἕρμιππος δ’ ἐν αʹ περὶ νομοθετῶν ( FHG III
 36 ) τῶν μονομαχούντων εὑρετὰς ἀποφαίνει Μαντινεῖς
 Δημώνακτος ἑνὸς τῶν πολιτῶν συμβουλεύσαντος, καὶ ζηλωτὰς
 τούτων γενέσθαι Κυρηναίους. Ἔφορος δ’ ἐν ἕκτῃ ἱστοριῶν
 ( FHG I 261 ) ‘ἤσκουν, φησί, τὰ πολεμικὰ οἱ
 Μαντινεῖς καὶ Ἀρκάδες, τήν τε στολὴν τὴν πολεμικὴν καὶ τὴν
 ὅπλισιν τὴν ἀρχαίαν ὡς εὑρόντων ἐκείνων ἔτι καὶ νῦν
 Μαντινικὴν ἀποκαλοῦσι. πρὸς δὲ τούτοις καὶ ὁπλομαχίας
 καθέσεις ἐν Μαντινείᾳ πρῶτον εὑρέθησαν Δημέου τὸ τέχνημα
 καταδείξαντος.’ ὅτι δὲ ἀρχαῖον ἦν τὸ περὶ τοὺς μονομάχους
 καὶ Ἀριστοφάνης εἴρηκεν ἐν Φοινίσσαις οὕτως ( I 533
 K )· 
 ἐς Οἰδίπου δὲ παῖδε, διπτύχω κόρω, 
 Ἄρης κατέσκηψ᾽, ἔς τε μονομάχου πάλης 
 ἀγῶνα νῦν ἑστᾶσιν. 
 ἔοικεν δὲ πεποιῆσθαι τὸ ὄνομα οὐκ ἐκ τοῦ μάχη,
 ἀλλ’ ἐκ ῥήματος τοῦ μάχεσθαι μᾶλλον συγκεῖσθαι. ὁπότε γὰρ
 τὸ μάχη συντιθέμενον τὸ τέλος εἰς 
 οσ τρέπει, ὡς ἐν τῷ σύμμαχος, πρωτόμαχος, ἐπίμαχος,
 ἀντίμαχος, ‘φιλόμαχον γένος ἐκ Περσέος’ παρὰ Πινδάρῳ
 ( fr. 164B4 ), τηνικαῦτα προπαροξύνεται·
 ὁπότε δὲ παροξύνεται, τὸ μάχεσθαι ῥῆμα περιέχει, ὡς ἐν τῷ
 πυγμάχος, ναυμάχος, ‘αὐτόν σε πυλαμάχε
 πρῶτον’ παρὰ Στησιχόρῳ ( fr. 48 ), ὁπλομάχος,
 τειχομάχος, πυργομάχος. 
 ὁ δὲ κωμῳδιοποιὸς Ποσείδιππος ἐν Πορνοβοσκῷ φησιν ( IV
 520 M )· 
 ὁ μὴ πεπλευκὼς οὐδὲν ἑόρακεν κακόν· 
 τῶν μονομαχούντων ἐσμὲν ἀθλιώτεροι. 
 ὅτι δὲ καὶ οἱ ἔνδοξοι καὶ οἱ ἡγεμόνες ἐμονομάχουν
 καὶ ἐκ προκλήσεως τοῦτ’ ἐποίουν ἐν ἄλλοις εἰρήκαμεν.
 Δίυλλος δ’ ὁ Ἀθηναῖος ἐν τῇ ἐνάτῃ τῶν ἱστοριῶν φησιν
 ( FHG II 361 ) ὡς Κάσανδρος ἐκ Βοιωτίας
 ἐπανιὼν καὶ θάψας τὸν βασιλέα καὶ τὴν βασίλισσαν ἐν
 Αἰγαίαις καὶ μετ’ αὐτῶν τὴν Κύνναν τὴν Εὐρυδίκης μητέρα καὶ
 τοῖς ἄλλοις τιμήσας οἷς προσήκει καὶ μονομαχίας ἀγῶνα
 ἔθηκεν, εἰς ὃν κατέβησαν τέσσαρες τῶν στρατιωτῶν.

Δημήτριος δ’ ὁ Σκήψιος ἐν τῷ ιεʹ τοῦ Τρωικοῦ
 διακόσμου ( fr. 7 Gaede ) ‘παρὰ Ἀντιόχῳ, φησί,
 τῷ βασιλεῖ τῷ μεγάλῳ προσαγορευθέντι ἐν τῷ δείπνῳ πρὸς ὅπλα
 ὠρχοῦντο οὐ μόνον οἱ βασιλέως φίλοι, ἀλλὰ καὶ αὐτὸς ὁ
 βασιλεύς. ἐπεὶ δὲ καὶ εἰς Ἡγησιάνακτα τὸν Ἀλεξανδρέα ἀπὸ
 Τρῳάδος τὸν τὰς ἱστορίας γράψαντα ἡ τῆς ὀρχήσεως τάξις
 ἐγένετο, ἀναστὰς εἶπε· ‘πότερον, ὦ βασιλεῦ, κακῶς
 ὀρχούμενόν με θεάσασθαι βούλει ἢ καλῶς ἀπαγγέλλοντός μου
 ἴδια ποιήματα θέλεις ἀκροάσασθαι;’ κελευσθεὶς οὖν λέγειν
 οὕτως ἧσε τὸν βασιλέα ὥστ’ ἐράνου τε ἀξιωθῆναι καὶ τῶν
 φίλων εἷς γενέσθαι.’ Δοῦρις δ’ ὁ Σάμιος ἐν τῇ τῶν ἱστοριῶν
 ιζʹ ( FHG II 476 ) Πολυσπέρχοντά
 φησιν εἰ μεθυσθείη καίτοι πρεσβύτερον
 ὄντα ὀρχεῖσθαι, οὐδενὸς Μακεδόνων ὄντα δεύτερον οὔτε κατὰ
 τὴν στρατηγίαν οὔτε κατὰ τὴν ἀξίωσιν, καὶ ἐνδυόμενον αὐτὸν
 κροκωτὸν καὶ ὑποδούμενον Σικυώνια διατελεῖν ὀρχούμενον.
 Ἀγαθαρχίδης δ’ ὁ Κνίδιος ἐν ὀγδόῃ Ἀσιατικῶν ἱστορεῖ
 ( FHG III 196 ) ὡς οἱ ἑστιῶντες Ἀλέξανδρον
 τὸν Φιλίππου τῶν φίλων τὸ μέλλον παρατεθήσεσθαι τῶν
 τραγημάτων περιεχρύσουν· ὅτε δὲ θέλοιεν ἀναλίσκειν,
 περιελόντες τὸν χρυσὸν ἅμα τοῖς ἄλλοις ἐξέβαλλον, ἵνα τῆς
 μὲν πολυτελείας οἱ φίλοι θεαταὶ γίνωνται, οἱ δ’ οἰκέται
 κύριοι. ἐπιλελησμένοι δ’ ἦσαν οὗτοι, ὡς καὶ Δοῦρις ἱστορεῖ
 ( FHG II 470 ), ὅτι καὶ Φίλιππος ὁ τοῦ
 Ἀλεξάνδρου πατὴρ ποτήριον χρυσοῦν ὁλκὴν ἄγον πεντήκοντα
 δραχμὰς κεκτημένος τοῦτο ἐλάμβανε κοιμώμενος ἀεὶ καὶ πρὸς
 κεφαλὴν αὑτοῦ κατετίθετο. Σέλευκος δὲ ( FHG III
 500 ) Θρᾳκῶν φησί τινας ἐν τοῖς συμποσίοις ἀγχόνην
 παίζειν βρόχον ἀρτήσαντας ἔκ τινος ὕψους
 στρογγύλον , πρὸς ὃν κατὰ κάθετον ὑποτίθεσθαι
 λίθον εὐπερίτρεπτον τοῖς ἐπιβαίνουσι. διαλαγχάνειν οὖν
 αὐτοὺς καὶ τὸν λαχόντα ἔχοντα δρεπάνιον ἐπιβαίνειν τῷ λίθῳ
 καὶ τὸν τράχηλον εἰς τὸν βρόχον ἐντιθέναι· παρερχόμενον δὲ
 ἄλλον ἐγείρειν τὸν λίθον· καὶ ὁ κρεμάμενος ὑποτρέχοντος τοῦ
 λίθου, ἐὰν μὴ ταχὺ φθάσας ἀποτέμῃ τῷ δρεπάνῳ, τέθνηκε, καὶ
 οἱ ἄλλοι γελῶσι παιδιὰν ἔχοντες τὸν ἐκείνου θάνατον.’

ταῦτ’ εἰπεῖν εἶχον, ἄνδρες φίλοι καὶ συμπόται ( Arist.
 Plut. 254 ) τῶν Ἑλλήνων πολὺ πρῶτοι, περὶ ἀρχαίων
 συμποσίων ἐπιστάμενος. ἀκριβῶς δ’ ὁ σοφὸς Πλάτων ἐν τῷ
 πρώτῳ Νόμων περὶ συμποσίων διηγεῖται λέγων οὕτως ( p.
 637a )· ‘καὶ οὔτ’ ἂν ἐπ’ ἀγρῶν ἴδοις οὔτ’ ἐν
 ἄστεσιν ὅσων Σπαρτιάταις μέλει συμπόσια οὐδ’ ὁπόσα τούτοις
 ξυνεπόμενα πάσας ἡδονὰς κινεῖ κατὰ δύναμιν. οὐδ’ ἔστιν
 ὅστις ἂν ἀπαντῶν κωμάζοντί τινι μετὰ μέθης οὐκ ἂν τὴν
 μεγίστην δίκην εὐθὺς ἐπιθείη καὶ οὐδ’ ἂν Διονύσια πρόφασιν
 ἔχοντ’ αὐτὸν ῥύσαιτο, ὥσπερ ἐν ἁμάξαις εἶδον παρ’ ὑμῖν ἐγώ,
 καὶ ἐν Τάραντι δὲ παρὰ τοῖς ἡμετέροις ἀποίκοις πᾶσαν τὴν
 πόλιν ἐθεασάμην περὶ τὰ Διονύσια μεθύουσαν. ἐν Λακεδαίμονι
 οὐκ ἔστ’ οὐδὲν τοιοῦτον.’

καὶ ὁ Κύνουλκος ‘ἀλλ’ ὡς ὤφελον, ἔφη, τὴν Θρᾴκιον ταύτην
 παίξας παιδιὰν διεφθάρης· ἀνέτεινες γὰρ ἡμᾶς ὥσπερ νηστείαν
 ἄγοντας καὶ περιμένοντας τὸ ἀνατέλλον ἄστρον, οὗ φασι μὴ
 φανέντος οἱ τὴν χρηστὴν ταύτην φιλοσοφίαν εὑρόντες νόμιμον
 εἶναι μηδενὸς γεύεσθαι. ‘ἐγὼ δ’ ὁ τάλας’ κατὰ τὸν
 κωμῳδιοποιὸν Δίφιλον ( II 558 K )· 
 κεστρεὺς ἂν εἴην ἕνεκα νηστείας ἄκρας. 
 ἐπελάθεσθε δὲ καὶ ὑμεῖς τῶν τοῦ ποιητοῦ καλῶν, ὃς
 ἔφη ( Od. 17.176 )· 
 
 οὐ μὲν γάρ τι χέρειον ἐν ὥρῃ δεῖπνον ἑλέσθαι. 
 καὶ ὁ καλὸς δ’ Ἀριστοφάνης ἐν Κωκάλῳ ἔφη ( I
 484 K )· 
 ἀλλ’ ἐστίν, ὦ πάτερ, κομιδῇ μεσημβρία, 
 ἡνίκα γε τοὺς νεωτέρους δειπνεῖν χρεών. 
 ἐμοί τε πολλῷ ἦν ἄμεινον κατὰ τὸ Παρμενίσκου τῶν
 κυνικῶν συμπόσιον δειπνεῖν ἢ ἐνθάδε πάντα ὥσπερ τοὺς
 πυρέσσοντας περιφερόμενα ὁρᾶν.’ γελασάντων δὲ ἡμῶν ἔφη τις·
 ‘ἀλλ’ ὦ λῷστε ἀνδρῶν, μὴ φθονήσῃς ἡμῖν τὸ Παρμενίσκειον
 ἐκεῖνο διελθεῖν συμπόσιον.’ καὶ ὃς μετέωρον αὑτὸν
 παραναστήσας ἔφη· ‘ὄμνυμι δ’ ὑμῖν, ἄνδρες, κατὰ τὸν ἡδὺν
 Ἀντιφάνη, ὃς ἐν τῇ Παρεκδιδομένῃ ἔφη ( II 88
 K )· 
 ὄμνυμι δ’ ὑμῖν, ἄνδρες, αὐτὸν τὸν θεόν, 
 ἐξ οὗ τὸ μεθύειν πᾶσιν ἡμῖν γίνεται, 
 ἦ μὴν ἑλέσθαι τοῦτον ἂν ζῆν τὸν βίον 
 ἢ τὴν Σελεύκου τοῦ βασιλέως ὑπεροχήν. 
 ῥοφεῖν φακῆν ἐσθ’ ἡδὺ μὴ δεδοικότα, 
 μαλακῶς καθεύδειν ἄθλιον δεδοικότα.

ἀλλ’ ὅ γε Παρμενίσκος οὕτως ὑπήρξατο· ‘Παρμενίσκος Μόλπιδι
 χαίρειν. πλεονάζων ἐν ταῖς προσφωνήσεσι πρὸς σὲ περὶ τῶν
 ἐπιφανῶν κλήσεων ἀγωνιῶ μή ποτε εἰς πληθώραν ἐμπεσὼν
 μεμψιμοιρήσῃς. διὸ καὶ μεταδοῦναί σοι βούλομαι τοῦ παρὰ
 Κέβητι τῷ Κυζικηνῷ δείπνου· προπιὼν δ’ ὑσώπου τὴν ὤραν
 ἐπάναγε ἐπὶ τὴν ἑστίασιν. Διονυσίων γὰρ ὄντων Ἀθήνησι
 παρελήφθην πρὸς αὐτόν. κατέλαβον δὲ κυνικοὺς μὲν
 ἀνακειμένους ἕξ, ἕνα δὲ κύνουλκον Καρνεῖον τὸν Μεγαρικόν. τοῦ δείπνου δὲ χρονίζοντος λόγος
 ἐγένετο ποῖον τῶν ὑδάτων ἥδιστόν ἐστιν. καὶ τῶν μὲν
 ἐγκωμιαζόντων τὸ ἀπὸ τῆς Λέρνης, ἄλλων δὲ τὸ ἀπὸ τῆς
 Πειρήνης, ὁ Καρνεῖος κατὰ Φιλόξενον εἶπε ( fr. 2 v. 39
 B4? ) ‘τὸ κατὰ χειρῶν.’ καὶ τῆς τραπέζης
 παρατεθείσης ἐδειπνοῦμεν ‘καὶ τὴν μὲν ἐξηντλοῦμεν φακῆν, ἣ
 δ’ ἐπεισέρρει ( Nauck fr. ad. 62 ).’ εἶτα πάλιν
 φακοὶ προσηνέχθησαν ὄξει βεβρεγμένοι, καὶ ὁ Διιτρέφης
 δραξάμενος ἔφη· 
 Ζεῦ, μὴ λάθοι σε τῶνδ’ ὃς αἴτιος φακῶν ( Eur.
 Med. 326 ). 
 καὶ ἄλλος ἑξῆς ἀνεβόησε ( Nauck fr. ad.
 65 )· 
 φακός σε δαίμων καὶ φακὴ τύχη λάβοι. 
 (ἐμοὶ δὲ κατὰ τὸν κωμικὸν Δίφιλον, φησὶν δ’ οὗτος
 ἐν Πελιάσι ( II 562 K )· 
 τὸ δειπνάριον ἀνθηρὸν ἦν, γλαφυρὸν σφόδρα· 
 φακῆς κατ’ ἄνδρα τρυβλίον μεστὸν μέγα. 
 Β. πρώτιστον οὐκ ἀνθηρόν. Α. ἐπὶ ταύτῃ φέρων 
 εἰς τὸ μέσον ἐπεχόρευσε σαπέρδης μέγας 
 ὑπό τι δυσώδης οὗτος ηρος ἀνθίαν, 
 ὃν πολλὰ ταῖς κίχλαις ἤδη λέγει.ʼ 
 γέλωτος οὖν ἐπιρραγέντος παρῆν ἡ θεατροτορύνη
 Μέλισσα καὶ ἡ κυνάμυια Νίκιον· αὗται δ’ ἦσαν τῶν οὐκ ἀσήμων
 ἑταιρίδων. ἀποβλέψασαι οὖν αὗται εἰς τὰ παρακείμενα καὶ
 θαυμάσασαι ἐγέλων. καὶ ἡ Νίκιον ἔφη· ‘οὐδεὶς ὑμῶν, ἄνδρες
 γενειοσυλλεκτάδαι, ἰχθὺν ἐσθίει; ἢ
 καθάπερ ὁ πρόγονος ὑμῶν Μελέαγρος ὁ Γαδαρεὺς ἐν ταῖς
 Χάρισιν ἐπιγραφομέναις ἔφη τὸν Ὅμηρον Σύρον ὄντα τὸ γένος
 κατὰ τὰ πάτρια ἰχθύων ἀπεχομένους ποιῆσαι τοὺς Ἀχαιοὺς
 δαψιλείας πολλῆς οὔσης κατὰ τὸν Ἑλλήσποντον; ἢ μόνον
 ἀνέγνωτε συγγραμμάτων αὐτοῦ τὸ περιέχον λεκίθου καὶ φακῆς
 σύγκρισιν; ὁρῶ γὰρ πολλὴν παρ’ ὑμῖν τῆς φακῆς τὴν σκευήν·
 εἰς ἣν ἀποβλέπουσα συμβουλεύσαιμ’ ἂν ὑμῖν κατὰ τὸν
 Σωκρατικὸν Ἀντισθένην ἐξάγειν ἑαυτοὺς τοῦ βίου τοιαῦτα
 σιτουμένους.’ πρὸς ἣν ὁ Καρνεῖος ἔφη· ‘Εὐξίθεος ὁ
 Πυθαγορικός, ὦ Νίκιον, ὥς φησι Κλέαρχος ὁ περιπατητικὸς ἐν
 δευτέρῳ βίων ( FHG II 303 ), ἔλεγεν ἐνδεδέσθαι
 τῷ σώματι καὶ τῷ δεῦρο βίῳ τὰς ἁπάντων ψυχὰς τιμωρίας
 χάριν, καὶ διείπασθαι τὸν θεὸν ὡς εἰ μὴ μενοῦσιν ἐπὶ
 τούτοις, ἕως ἂν ἑκὼν αὐτοὺς λύσῃ, πλείοσι καὶ μείζοσιν
 ἐμπεσοῦνται τότε λύμαις. διὸ πάντας εὐλαβουμένους τὴν τῶν
 κυρίων ἀνάτασιν φοβεῖσθαι τοῦ ζῆν ἑκόντας ἐκβῆναι μόνον τε
 τὸν ἐν τῷ γήρᾳ θάνατον ἀσπασίως προσίεσθαι, πεπεισμένους
 τὴν ἀπόλυσιν τῆς ψυχῆς μετὰ τῆς τῶν κυρίων γίγνεσθαι
 γνώμης.’ τούτοις τοῖς δόγμασιν ἡμεῖς πειθόμεθα. — ὑμῖν δὲ
 φθόνος οὐδὲ εἷς ἑλέσθαι ἕν τι τῶν τριῶν ἔχειν κακῶν. οὐ γὰρ
 ἐπίστασθε, ὦ ταλαίπωροι, ὅτι αἱ βαρεῖαι αὗται τροφαὶ
 φράττουσι τὸ ἡγεμονικὸν καὶ οὐκ ἐῶσι τὴν φρόνησιν ἐν αὑτῇ
 εἶναι.’

Θεόπομπος οὖν ἐν εʹ Φιλιππικῶν ( FHG
 I 286 ) 
 φησι· ‘τὸ γὰρ ἐσθίειν πολλὰ καὶ κρεαφαγεῖν τοὺς
 μὲν λογισμοὺς ἐξαιρεῖ καὶ τὰς ψυχὰς ποιεῖται βραδυτέρας,
 ὀργῆς δὲ καὶ σκληρότητος καὶ πολλῆς σκαιότητος ἐμπίπλησι.’
 καὶ ὁ θαυμάσιος δὲ Ξενοφῶν φησιν ( Cyr. 1, 2,
 11 ) ὡς ἡδὺ μὲν μᾶζαν καὶ κάρδαμα φαγεῖν πεινῶντι,
 ἡδὺ δὲ ὕδωρ ἀρυσάμενον ἐκ ποταμοῦ διψῶντα πιεῖν. Σωκράτης
 δὲ καὶ πολλάκις κατελαμβάνετο διαπεριπατῶν ἑσπέρας βαθείας
 πρὸ τῆς οἰκίας καὶ πρὸς τοὺς πυνθανομένους ‘τί τηνικάδε;’
 ἔλεγεν ὄψον συνάγειν πρὸς τὸ δεῖπνον.ʼ ‘ἡμῖν δὲ αὐτάρκης
 μερὶς ἣν ἂν παρ’ ὑμῶν λάβωμεν, καὶ οὐ χαλεπαίνομεν ὡς
 ἔλαττον φερόμενοι, καθάπερ ὁ παρὰ Ἀντικλείδῃ Ἡρακλῆς. φησὶ
 γὰρ οὗτος ἐν τῷ βʹ τῶν Νόστων ( p. 148
 M )· ‘μετὰ τὸ συντελέσαι τοὺς ἄθλους Ἡρακλέα
 Εὐρυσθέως θυσίαν τινὰ ἐπιτελοῦντος συμπαραληφθέντα καὶ τῶν
 τοῦ Εὐρυσθέως υἱῶν τὰς μερίδας ἑκάστῳ παρατιθέντων, τῷ δ᾽
 Ἡρακλεῖ ταπεινοτέραν παραθέντων, ὁ Ἡρακλῆς ἀτιμάζεσθαι
 ὑπολαβὼν ἀπέκτεινε τρεῖς τῶν παίδων Περιμήδην, Εὐρύβιον,
 Εὐρύπυλον.’ οὐ τοιοῦτοι οὖν τὸν θυμὸν ἡμεῖς, εἰ καὶ πάντα
 Ἡρακλέους ζηλωταί.’

τραγικὸν γὰρ ἡ φακῆ ᾽στιν, Ἀρχάγαθος ἔφη 
 πο τὲ 
 γεγραφέναι ῥοφοῦντ’ Ὀρέστην τῆς νόσου πεπαυμένον, 
 
 φησὶ Σώφιλος ὁ κωμῳδιοποιός ( II 447
 K ). στωικὸν δὲ δόγμα ἐστὶν ὅτι τε πάντα εὖ ποιήσει ὁ
 σοφὸς καὶ φακῆν φρονίμως ἀρτύσει. διὸ καὶ Τίμων ὁ Φλιάσιος
 ἔφη ( fr. 22 W )· ‘καὶ Ζηνώνειόν γε φακῆν ἕψειν
 ὃς μὴ φρονίμως μεμάθηκεν,’ ὡς οὐκ ἄλλως δυναμένης ἑψηθῆναι
 φακῆς εἰ μὴ κατὰ τὴν Ζηνώνειον ὑφήγησιν, ὃς ἔφη ( fr.
 21 W )· 
 εἰς δὲ φακῆν ἔμβαλλε δυωδέκατον κοριάννου. 
 καὶ Κράτης δ’ ὁ Θηβαῖος ἔλεγεν ( fr. 10
 B )· 
 μὴ πρὸ φακῆς λοπάδ’ αὔξων 
 εἰς στάσιν ἄμμε βάλῃς, 
 Χρύσιππός τε ἐν τῷ περὶ τοῦ καλοῦ γνώμας τινὰς
 ἡμῖν εἰσφέρων φησί· 
 μηδέποτ’ ἐλαίαν ἔσθι᾽, ἀκαλήφην ἔχων. 
 χειμῶνος ὥρᾳ βολβοφακῆν, βαβαί, βαβαί. 
 βολβοφακῆ δ’ οἷον ἀμβροσίη ψύχους κρυόεντος. 
 ὁ χαρίεις τε Ἀριστοφάνης ἐν Γηρυτάδῃ ἔφη ( I
 431 K )· 
 πτισάνην διδάσκεις αὐτὸν ἕψειν ἢ φακῆν. 
 καὶ ἐν Ἀμφιαράῳ ( I 398 K )· 
 ὅστις φακῆν ἥδιστον ὄψων λοιδορεῖς. 
 Ἐπίχαρμος δ’ ἐν Διονύσοις ( p. 225 L )·
 
 χύτρα δὲ φακέας ἥψετο. 
 Ἀντιφάνης Ὁμοίαις ( II 82 K )· 
 εὖ δ’ ἐγίνεθ᾽, εἰ φακῆν 
 ἕψειν μ’ ἐδίδασκε τῶν ἐπιχωρίων τις εἷς. 
 οἶδα δὲ καὶ τὴν Ὀδυσσέως τοῦ φρονιμωτάτου καὶ συνετωτάτου ἀδελφὴν Φακῆν καλουμένην, ἣν
 ἄλλοι τινὲς Καλλιστὼ ὀνομάζουσιν, ὡς ἱστορεῖν Μνασέαν τὸν
 Πατρέα ἐν τρίτῳ Εὐρωπιακῶν ( FHG III 152 ) φησιν
 Λυσίμαχος ἐν τρίτῳ Νόστων ( ib. 339 ).’

ἐπὶ τούτοις γελάσαντος πάνυ ἔκλαμπρον τοῦ Πλουτάρχου οὐκ
 ἐνέγκας ὁ κύων παροραθεῖσαν τὴν περὶ τῆς φακῆς πολυμάθειαν
 ‘ἀλλ’ ὑμεῖς γε, ἔφη, οἱ ἀπὸ τῆς καλῆς Ἀλεξανδρείας, ὦ
 Πλούταρχε, σύντροφοί ἐστε τῷ φακίνῳ βρώματι καὶ πᾶσα ὑμῶν ἡ
 πόλις πλήρης ἐστὶ φακίνων· ὧν καὶ Σώπατρος ὁ Φάκιος παρῳδὸς
 μέμνηται ἐν δράματι Βακχίδι λέγων οὕτως· 
 οὐκ ἂν δυναίμην εἰσορῶν χαλκήλατον 
 μέγαν κολοσσὸν φάκινον ἄρτον ἐσθίειν. 
 ‘ἐπεὶ τί δεῖ βροτοῖσι’ κατὰ τὸν σὸν Εὐριπίδην
 ( fr. 884 N ), γραμματικώτατε, ‘πλὴν δυοῖν
 μόνον,’ 
 Δήμητρος ἀκτῆς πώματός θ’ ὑδρηχόου; 
 ἅπερ πάρεστι καὶ πέφυχ’ ἡμᾶς τρέφειν. 
 ὧν οὐκ ἀπαρκεῖ πλησμονή· τρυφῇ γέ τοι 
 ἄλλων ἐδεστῶν μηχανὰς θηρεύομεν. 
 κἀν ἄλλοις δέ φησιν ὁ σκηνικὸς οὗτος φιλόσοφος
 ( fr. 885 )· 
 ἀρκεῖ μετρία βιοτά μοι σώφρονος τραπέζης, 
 τὸ δ’ ἄκαιρον ἅπαν ... ὑπερβάλλον τε μὴ
 προσείμαν. 
 καὶ ὁ Σωκράτης δ’ ἔλεγεν τῶν ἄλλων ἀνθρώπων
 διαφέρειν καθ’ ὅσον οἳ μὲν ζῶσιν ἵν’ ἐσθίωσιν, αὐτὸς δ᾽
 ἐσθίει ἵνα ζῇ. Διογένης τε πρὸς τοὺς ἐγκαλοῦντας αὐτῷ
 ἀποτριβομένῳ ἔλεγεν· ‘εἴθ’ ἠδυνάμην καὶ τὴν γαστέρα τρίψας τῆς πείνης καὶ τῆς
 ἐνδείας παύσασθαι.’ ὁ δ’ Εὐριπίδης ἐν Ἱκέτισι περὶ τοῦ
 Καπανέως φησίν· 
 Καπανεὺς ὅδ’ ἐστίν· ᾧ βίος μὲν ἦν πολύς, 
 ἥκιστα δ’ ὄλβῳ γαῦρος ἦν, φρόνημα δὲ 
 οὐδέν τι μεῖζον εἶχεν ἢ πένης ἀνήρ, 
 ψέγων τραπέζαις εἴ τις ἐξογκοῖτ’ ἄγαν, 
 τἀρκοῦν ἐπαινῶν· οὐ γὰρ ἐν γαστρὸς βορᾷ 
 τὸ χρηστὸν εἶναι, μέτρια δ’ ἐξαρκεῖν ἔφη.

οὐκ ἦν γὰρ τοιοῦτος ὁ Καπανεὺς οἷον ὁ καλὸς Χρύσιππος
 διαγράφει ἐν τῷ περὶ τῶν μὴ δι’ αὑτὰ αἱρετῶν λέγων ὧδε·
 ‘ἐπὶ τοσοῦτόν τινες ἐκπίπτουσι πρὸς τὸ φιλάργυρον ὥστε
 ἱστορῆσθαι πρὸς τῇ τελευτῇ τινα μὲν καταπιόντα οὐκ ὀλίγους
 χρυσοῦς ἀποθανεῖν, τὸν δὲ ἕτερον ῥαψάμενον εἴς τινα χιτῶνα
 καὶ ἐνδύντα αὐτὸν ἐπισκῆψαι τοῖς οἰκείοις θάψαι οὕτως μήτε
 καύσαντας μήτε θεραπεύσαντας.’ οὗτοι γὰρ καὶ οἱ τοιοῦτοι
 μονονουχὶ βοῶντες ἀποθνῄσκουσιν ( Eur. fr. 326
 N )· 
 ὦ χρυσέ, δεξίωμα κάλλιστον βροτοῖς, 
 ὡς οὔτε μήτηρ ἡδονὰς τοιάσδ’ ἔχει, 
 οὐ παῖδες ἐν δόμοισιν, οὐ φίλος πατήρ, 
 οἵας σὺ χοἰ σὲ δώμασιν κεκτημένοι. 
 εἰ δ’ ἡ Κύπρις τοιοῦτον ὀφθαλμοῖς ὁρᾷ, 
 οὐ θαῦμ’ Ἔρωτας μυρίους αὐτὴν ἔχειν. 
 τοιαύτη τις ἦν ἡ φιλοχρηματία παρὰ τοῖς τότε· περὶ
 ἧς Ἀνάχαρσις πυνθανομένου τινὸς πρὸς τί οἱ Ἕλληνες χρῶνται
 τῷ ἀργυρίῳ εἶπεν ‘πρὸς τὸ ἀριθμεῖν.’ Διογένης δ’ ἐν τῇ
 ἑαυτοῦ Πολιτείᾳ νόμισμα εἶναι νομοθετεῖ
 ἀστραγάλους. καλῶς γὰρ καὶ ταῦτα ὁ Εὐριπίδης εἴρηκε
 ( fr. 20 N )· 
 μὴ πλοῦτον εἴπῃς· οὐχὶ θαυμάζω θεόν, 
 ὃν χὡ κάκιστος ῥᾳδίως ἐκτήσατο. 
 Χρύσιππος δ’ ἐν τῇ Εἰσαγωγῇ τῇ εἰς τὴν περὶ ἀγαθῶν
 καὶ κακῶν πραγματείαν νεανίσκον φησί τινα ἐκ τῆς Ἰωνίας
 σφόδρα πλούσιον ἐπιδημῆσαι ταῖς Ἀθήναις πορφυρίδα
 ἠμφιεσμένον ἔχουσαν χρυσᾶ κράσπεδα. πυνθανομένου δέ τινος
 αὐτοῦ ποδαπός ἐστιν ἀποκρίνασθαι ὅτι πλούσιος. μήποτε τοῦ
 αὐτοῦ μνημονεύει καὶ Ἄλεξις ἐν Θηβαίοις λέγων ὧδε ( II
 326 K )· 
 ἐστὶν δὲ ποδαπὸς τὸ γένος οὗτος; Β. πλούσιος· 
 τούτους δὲ πάντες φασὶν εὐγενεστάτους, 
 πένητα δ’ εὐπάτριδ’ οὐδὲ εἷς ὁρᾷ.’

ταῦτ’ εἰπὼν ὁ Κύνουλκος, ἐπεὶ μὴ ἐκροταλίσθη, θυμωθεὶς
 ‘ἀλλ’ ἐπειδὴ οὗτοι, ἔφη, ὦ συμποσίαρχε, ὑπὸ λογοδιαρροίας
 ἐνοχλούμενοι μὴ πεινῶσιν ἢ τὰ περὶ τῆς φακῆς λεχθέντα
 χλευάζουσιν, ἐν νῷ ἔχοντες τὰ εἰρημένα Φερεκράτει ἐν
 Κοριαννοῖ ( I 163 K )· 
 φέρε δὴ κατακλινῶ· σὺ δὲ τράπεζαν .. φέρε 
 καὶ κύλικα κἀντραγεῖν, ἵν’ ἥδιον πίω. 
 Β. ἰδοὺ κύλιξ σοι καὶ τράπεζα καὶ φακοί. 
 Α. μή μοι φακούς, μὰ τὸν Δί᾽· οὐ γὰρ ἥδομαι. 
 ἢν γὰρ τράγῃ τις, τοῦ στόματος ὄζει κακόν — 
 ἐπεὶ οὖν διὰ τοῦτο φυλάττονται οἱ σοφοὶ οὗτοι τοὺς
 φακούς, ἀλλ’ ἡμῖν γε ποίησον δοθῆναι ἄρτον, μεθ’ ὧν μηδὲν τῶν πολυτελῶν, ἀλλὰ κἂν τὴν
 πολυθρύλητον ἔχῃς φακῆν ἢ τὸν καλούμενον κόγχον.’
 γελασάντων δὲ πάντων καὶ ἐπὶ τῷ κόγχῳ μάλιστα ‘ἀπαίδευτοί
 ἐστε, ἔφη, ἄνδρες δαιτυμόνες, οὐκ ἀναγινώσκοντες βιβλία ἃ
 μόνα παιδεύει τούς γε ἐπιθυμοῦντας τῶν καλῶν· λέγω δὲ τὰ
 Τίμωνος τοῦ Πυρρωνείου τῶν σίλλων . οὗτος γάρ
 ἐστιν ὃς καὶ τοῦ κόγχου μνημονεύει ἐν τῷ βʹ τῶν
 σίλλων λέγων οὕτως ( fr. 44 W )· 
 οὔτε μοι ἡ Τεΐη μᾶζ’ ἁνδάνει οὔτε καρύκκη 
 ἡ Λυδῶν, λειτῇ δὲ καὶ αὐαλέῃ ἐνὶ κόγχῳ 
 Ἑλλήνων ἡ πᾶσα περισσοτρύφητος ὀιζύς. 
 διαφόρων γὰρ οὐσῶν καὶ τῶν ἐκ Τέω μαζῶν (ὡς καὶ
 τῶν ἐξ Ἐρετρίας, ὡς Σώπατρος ἐν Βακχίδος μνηστῆρσι· φησὶν
 γάρ· 
 Ἐρέτριαν ὡρμήθημεν εἰς λευκάλφιτον) 
 καὶ τῶν Λυδίων καρυκκῶν προκρίνει ἀμφοτέρων ὁ
 Τίμων τὸν κόγχον.’

πρὸς ταῦτα ὁ καλὸς ἡμῶν ἑστιάτωρ Λαρήνσιος καὶ αὐτὸς ἔφη·
 ‘ὦ ἄνδρες κύνες οἱ .... κατὰ τὴν Στράττιδος τοῦ
 κωμῳδιοποιοῦ Ἰοκάστην, ἥτις ἐν ταῖς ἐπιγραφομέναις
 Φοινίσσαις φησίν ( I 724 K )· 
 παραινέσαι δὲ σφῷν τι βούλομαι σοφόν· 
 ὅταν φακῆν ἕψητε, μὴ ᾽πιχεῖν μύρον. 
 καὶ ὁ Σώπατρος δέ, οὗ τὰ νῦν μέμνησαι, ἐν Νεκυίᾳ
 μνημονεύει οὕτως· 
 Ἴθακος Ὀδυσσεύς, τοὐπὶ τῇ φακῇ μύρον, 
 πάρεστι· θάρσει, θυμέ. 
 
 Κλέαρχος δὲ ὁ ἀπὸ τοῦ περιπάτου ἐν τοῖς περὶ
 παροιμιῶν ( FHG II 320 ) ὡς παροιμίαν ἀναγράφει
 τὸ ἐπὶ τῇ φακῇ μύρον, ἧς μέμνηται καὶ ὁ ἐμὸς προπάτωρ
 Οὐάρρων ὁ Μενίππειος ἐπικαλούμενος ( p. 219
 Bue )· καὶ οἱ πολλοὶ τῶν γραμματικῶν τῶν Ῥωμαικῶν οὐχ
 ὁμιλήσαντες πολλοῖς Ἑλληνικοῖς ποιηταῖς καὶ συγγραφεῦσιν
 οὐκ ἴσασιν ὅθεν εἴληφεν ὁ Οὐάρρων τὸ ἰαμβεῖον. σὺ δέ μοι
 δοκεῖς, ὦ Κύνουλκε (τούτῳ γὰρ χαίρεις τῷ ὀνόματι, οὐ λέγων
 ὃ ἐκ γενετῆς σε ἡ μήτηρ κέκληκε) κατὰ τὸν σὸν Τίμωνα
 ( fr. 31 W ) εἶναί ‘μοι καλός τε μέγας τε,’
 οὐκ ἐπιστάμενος ὅτι κόγχος παρὰ προτέρῳ μνήμης τετύχηκεν
 Ἐπιχάρμῳ ἐν τᾷ Ἑορτᾷ καὶ Νάσοις ( p. 229 L )
 Ἀντιφάνει τε τῷ κωμικῷ, ὃς ὑποκοριστικώτερον αὐτὸν ὠνόμασεν
 ἐν Γάμῳ οὕτως ( II 40 K )· 
 κογχίον τε μικρὸν ἀλλᾶντός τε προστετμημένον.’ 
 ἑξῆς ἁρπάσας τὸν λόγον ὁ Μάγνος ‘ὁ μὲν πάντα
 ἄριστος, ἔφη, Λαρήνσιος ὀξέως καὶ καλῶς ἀπήντησε τῷ
 γάστριδι κυνὶ περὶ τοῦ κόγχου. ἐγὼ δὲ κατὰ τοὺς τοῦ Παφίου
 Σωπάτρου Γαλάτας, 
 παρ’ οἷς ἔθος ἐστίν, ἡνίκ’ ἂν προτέρημά τι 
 ἐν τοῖς πολέμοις λάβωσι, θύειν τοῖς θεοῖς 
 τοὺς αἰχμαλώτους, τοὺσ Γαλάτας
 μιμούμενος 
 κἀγὼ κατακαύσειν ηὐξάμην τοῖς δαίμοσι 
 διαλεκτικοὺς τρεῖς τῶν παρεγγεγραμμένων. 
 καὶ μὴν φιλοσοφεῖν φιλολογεῖν τ’ ἀκηκοὼς 
 ὑμᾶς ἐπιμελῶς καρτερεῖν θ’ αἱρουμένους, 
 
 τὴν πεῖραν ὑμῖν λήψομαι τῶν δογμάτων, 
 πρῶτον καπνίζων· εἶτ’ ἐὰν ὀπτωμένων 
 ἴδω τιν’ ὑμῶν συσπάσαντα τὸ σκέλος, 
 Ζηνωνικῷ πραθήσεθ’ οὗτος κυρίῳ 
 ἐπ’ ἐξαγωγῇ, τὴν φρόνησιν ἀγνοῶν.

μετὰ παρρησίας γὰρ ἐρῶ πρὸς αὐτούς· εἰ αὐτάρκειαν ἀσπάζῃ,
 φιλόσοφε, τί οὐ τοὺς Πυθαγορικοὺς ἐκείνους ζηλοῖς, περὶ ὧν
 φησιν Ἀντιφάνης μὲν ἐν Μνήμασι τάδε ( II 76 K )·
 
 τῶν Πυθαγορικῶν δ’ ἔτυχον ἄθλιοί τινες 
 ἐν τῇ χαράδρᾳ τρώγοντες ἅλιμα καὶ κακὰ 
 τοιαῦτα συλλέγοντες ἐν τῷ κωρύκῳ . 
 κἀν τῷ κυρίως Κωρύκῳ δ’ ἐπιγραφομένῳ φησί
 ( ib. 67 )· 
 πρῶτον μὲν ὥσπερ πυθαγορίζων ἐσθίει 
 ἔμψυχον οὐδέν, τῆς δὲ πλείστης τοὐβολοῦ 
 μάζης μελαγχρῆ μερίδα λαμβάνων λέπει. 
 Ἄλεξις δ’ ἐν Ταραντίνοις ( ib. 378 )·
 
 οἱ πυθαγορίζοντες γάρ, ὡς ἀκούομεν, 
 οὔτ’ ὄψον ἐσθίουσιν οὔτ’ ἄλλ’ οὐδὲ ἓν 
 ἔμψυχον, οἶνόν τ’ οὐχὶ πίνουσιν μόνοι. 
 Β. Ἐπιχαρίδης μέντοι κύνας κατεσθίει, 
 τῶν Πυθαγορείων εἷς. Α. ἀποκτείνας γέ που· 
 οὐκ ἔτι γάρ ἐστ’ ἔμψυχον. 
 προελθών τέ φησι· 
 πυθαγορισμοὶ καὶ λόγοι 
 λεπτοὶ διεσμιλευμέναι τε φροντίδες 
 
 τρέφουσ’ ἐκείνους, τὰ δὲ καθ’ ἡμέραν τάδε· 
 ἄρτος καθαρὸς εἷς ἑκατέρῳ, ποτήριον 
 ὕδατος· τοσαῦτα ταῦτα. Β. δεσμωτηρίου 
 λέγεις δίαιταν· πάντες οὕτως οἱ σοφοὶ 
 διάγουσι καὶ τοιαῦτα κακοπαθοῦσί που; 
 Α. τρυφῶσιν οὗτοι πρὸς ἑτέρους. ἆρ’ οἶσθ’ ὅτι 
 Μελανιππίδης ἑταῖρός ἐστι καὶ Φάων 
 καὶ Φυρόμαχος καὶ Φᾶνος, οἳ δι’ ἡμέρας 
 δειπνοῦσι πέμπτης ἀλφίτων κοτύλην μίαν. 
 καὶ ἐν Πυθαγοριζούσῃ ( ib. 370 )·
 
 ἡ δ’ ἑστίασις ἰσχάδες καὶ στέμφυλα 
 καὶ τυρὸς ἔσται· ταῦτα γὰρ θύειν νόμος 
 τοῖς Πυθαγορείοις. Β. νὴ Δί᾽, ἱερεῖον μὲν οὖν 
 ὁποῖον ἂν κάλλιστον, ὦ βέλτιστ᾽, ἔχῃ. 
 καὶ μετ’ ὀλίγα· 
 ἔδει θ’ ὑπομεῖναι μικροσιτίαν, ῥύπον, 
 ῥῖγος, σιωπήν, στυγνότητ᾽, ἀλουσίαν.

τούτων δ’ ὑμεῖς, ὦ φιλόσοφοι, οὐδὲν ἀσκεῖτε, ἀλλὰ καὶ τὸ
 πάντων χαλεπώτατον λαλεῖτε περὶ ὧν οὐκ οἴδατε καὶ ὡς
 κοσμίως ἐσθίοντες ποιεῖτε τὴν ἔνθεσιν κατὰ τὸν ἥδιστον
 Ἀντιφάνη· οὗτος γὰρ ἐν Δραπεταγωγῷ λέγει ( II 46
 K )· 
 κοσμίως ποιῶν τὴν ἔνθεσιν 
 μικρὰν μὲν ἐκ τοῦ πρόσθε, μεστὴν δ’ ἔνδοθεν 
 τὴν χεῖρα, καθάπερ αἱ γυναῖκες, κατέφαγε 
 πάμπολλα καὶ ταχύτατα, 
 
 ἐξὸν κατὰ τὸν αὐτὸν τοῦτον ποιητὴν ἐν Βομβυλιῷ
 λέγοντα ( ib. 37 ) δραχμῆς ὠνήσασθαι 
 τὰς προσφόρους ὑμῖν τροφάς, 
 σκορόδια, τυρόν, κρόμμυα, κάππαριν ... 
 ἅπαντα ταῦτ’ ἐστὶν δραχμῆς. 
 Ἀριστοφῶν δ’ ἐν Πυθαγοριστῇ ( II 279
 K )· 
 πρὸς τῶν θεῶν, οἰόμεθα τοὺς πάλαι ποτὲ 
 τοὺς Πυθαγοριστὰς γινομένους ὄντως ῥυπᾶν 
 ἑκόντας ἢ φορεῖν τρίβωνας ἡδέως; 
 οὐκ ἔστι τούτων οὐδέν, ὡς ἐμοὶ δοκεῖ· 
 ἀλλ’ ἐξ ἀνάγκης, οὐκ ἔχοντες οὐδὲ ἕν, 
 τῆς εὐτελείας πρόφασιν εὑρόντες καλὴν 
 ὅρους ἔπηξαν τοῖς πένησι χρησίμους. 
 ἐπεὶ παράθες αὐτοῖσιν ἰχθῦς ἢ κρέας, 
 κἂν μὴ κατεσθίωσι καὶ τοὺς δακτύλους, 
 ἐθέλω κρέμασθαι δεκάκις. 
 οὐκ ἄκαιρον δ’ ἐστὶν μνημονεῦσαι καὶ τοῦ εἰς ὑμᾶς
 ποιηθέντος ἐπιγράμματος, ὅπερ παρέθετο ὁ Δελφὸς Ἡγήσανδρος
 ἐν ἕκτῳ ὑπομνημάτων ( FHG IV 413 )· 
 ὀφρυανασπασίδαι, ῥινεγκαταπηξιγένειοι, 
 σακκογενειοτρόφοι καὶ λοπαδαρπαγίδαι, 
 εἱματανωπερίβαλλοι, ἀνηλιποκαιβλεπέλαιοι, 
 νυκτιλαθραιοφάγοι, νυκτιπαταιπλάγιοι, 
 
 μειρακιεξαπάται καὶ 
 συλλαβοπευσιλαληταί, 
 δοξοματαιόσοφοι, ζηταρετησιάδαι.

Ἀρχέστρατός τε ὁ Γελῷος ἐν τῇ Γαστρολογίᾳ — ἣν μόνην ὑμεῖς
 ῥαψῳδίαν οἱ σοφοὶ ἀσπάζεσθε, μόνον τοῦτο πυθαγορίζοντες τὸ
 σιωπᾶν, δι’ ἀσθένειαν λόγων τοῦτο ποιοῦντες, ἔτι τε τὴν
 Σφοδρίου τοῦ κυνικοῦ τέχνην ἐρωτικὴν καὶ τὰς Πρωταγορίδου
 ἀκροάσεις ἐρωτικὰς Περσαίου τε τοῦ καλοῦ φιλοσόφου
 συμποτικοὺς διαλόγους συντεθέντας ἐκ τῶν Στίλπωνος καὶ
 Ζήνωνος ἀπομνημονευμάτων, ἐν οἷς ζητεῖ, ὅπως ἂν μὴ
 κατακοιμηθῶσιν οἱ συμπόται, καὶ πῶς ταῖς
 ἐπιχύσεσι χρηστέον πηνίκα τε εἰσακτέον τοὺς ὡραίους καὶ τὰς
 ὡραίας εἰς τὸ συμπόσιον καὶ πότε αὐτοὺς προσδεκτέον
 ὡραιζομένους καὶ πότε παραπεμπτέον ὡς ὑπερορῶντας, καὶ περὶ
 προσοψημάτων καὶ περὶ ἄρτων καὶ περὶ τῶν ἄλλων ὅσα τε
 περιεργότερον περὶ φιλημάτων εἴρηκεν ὁ Σωφρονίσκου
 φιλόσοφος, ὃς περὶ ταῦτα τὴν διάνοιαν ἀεὶ στρέφων
 πιστευθείς, ὥς φησιν Ἕρμιππος ( FHG III 49 ),
 ὑπ’ Ἀντιγόνου τὸν Ἀκροκόρινθον κωθωνιζόμενος ἐξέπεσεν καὶ
 αὐτῆς τῆς Κορίνθου, καταστρατηγηθεὶς ὑπὸ τοῦ Σικυωνίου
 Ἀράτου, ὁ πρότερον ἐν τοῖς διαλόγοις πρὸς Ζήνωνα
 διαμιλλώμενος ὡς ὁ σοφὸς πάντως ἂν εἴη καὶ στρατηγὸς
 ἀγαθός, μόνον τοῦτο διὰ τῶν ἔργων διαβεβαιωσάμενος ὁ καλὸς
 τοῦ Ζήνωνος οἰκετιεύς. χαριέντως γὰρ ἔφη Βίων ὁ
 Βορυσθενίτης θεασάμενος αὐτοῦ χαλκῆν εἰκόνα, ἐφ’ ἧς
 ἐπεγέγραπτο ‘Περσαῖον Ζήνωνος Κιτιᾶ’, πεπλανῆσθαι εἶπε τὸν ἐπιγράψαντα· δεῖν γὰρ οὕτως
 ἔχειν ‘Περσαῖον Ζήνωνος οἰκετιᾶ.’ ἦν γὰρ ὄντως οἰκέτης
 γεγονὼς τοῦ Ζήνωνος, ὡς Νικίας ὁ Νικαεὺς ἱστορεῖ ἐν τῇ περὶ
 τῶν φιλοσόφων ἱστορίᾳ καὶ Σωτίων ὁ Ἀλεξανδρεὺς ἐν ταῖς
 Διαδοχαῖς. δύο δὲ συγγράμμασι τοῦ Περσαίου ἀπηντήκαμεν τῆς
 σοφῆς ταύτης πραγματείας τοιοῦτον ἔχουσι τὸ ἐπίγραμμα
 συμποτικῶν διαλόγων.

Κτησίβιος δ’ ὁ Χαλκιδεὺς ὁ Μενεδήμου γνώριμος, ὥς φησιν
 Ἀντίγονος ὁ Καρύστιος ἐν τοῖς βίοις ( p. 102
 Wil ), ἐρωτηθεὶς ὑπό τινος τί περιγέγονεν ἐκ
 φιλοσοφίας αὐτῷ, ἔφη ‘ἀσυμβόλῳ δειπνεῖν.’ διὸ καὶ ὁ Τίμων
 που πρὸς αὐτὸν ἔφη ( fr. 30 W )· δειπνομανές,
 νεβροῦ ὄμματ’ ἔχων, κραδίην δ’ ἀκύλιστον. ἦν δ’ εὔστοχος ὁ
 Κτησίβιος καὶ χαρίεις περὶ τὸ γελοῖον· διὸ καὶ πάντες αὐτὸν
 ἐπὶ τὰ συμπόσια παρεκάλουν· οὐχ ὥσπερ σύ, κυνικέ, ὁ
 μηδέποτε ταῖς Χάρισιν, ἀλλ’ οὐδὲ ταῖς Μούσαις θύσας.
 φυγοῦσα γοῦν σε καὶ τοὺς σοὶ παραπλησίους ἡ Ἀρετὴ Ἡδονῇ
 παρακάθηται, ὥς φησι Μνασάλκης ὁ Σικυώνιος ἐν ἐπιγράμμασιν·
 
 ἅδ’ ἐγὼ ἁ τλάμων Ἀρετὰ παρὰ τῇδε κάθημαι 
 Ἡδονῇ, αἰσχίστως κειραμένη πλοκάμους, 
 θυμὸν ἄχει μεγάλῳ βεβολημένα, εἴπερ ἅπασιν 
 ἁ κακόφρων Τέρψις κρεῖσσον ἐμοῦ κέκριται. 
 Βάτων δ’ ὁ κωμικὸς ἐν Ἀνδροφόνῳ φησί ( IV 499
 M )· 
 τῶν φιλοσόφων τοὺς σώφρονας ἐνταυθοῖ καλῶ, 
 τοὺς ἀγαθὸν αὑτοῖς οὐ διδόντας οὐδὲ ἕν, 
 τοὺς τὸν φρόνιμον ζητοῦντας ἐν τοῖς περιπάτοις 
 
 καὶ ταῖς διατριβαῖς ὥσπερ ἀποδεδρακότα. 
 ἄνθρωπ’ ἀλάστωρ, διὰ τί συμβολὰς ἔχων 
 νήφεις; τί τηλικοῦτον ἀδικεῖς τοὺς θεούς; 
 τί τἀργύριον, ἄνθρωπε, τιμιώτερον 
 σαυτοῦ τέθεικας ἢ πέφυκε τῇ φύσει; 
 ἀλυσιτελὴς εἶ τῇ πόλει πίνων ὕδωρ· 
 τὸν γὰρ γεωργὸν καὶ τὸν ἔμπορον κακοῖς. 
 ἐγὼ δὲ τὰς προσόδους μεθύων καλὰς ποῶ. 
 ἔπειθ’ ἕωθεν περιάγεις τὴν λήκυθον 
 καταμανθάνων τοὔλαιον, ὥστε περιφέρειν 
 ὡρολόγιον δόξεις τι, οὐχὶ λήκυθον. —

Ἀρχέστρατος δέ, ὦ Κύνουλκε, ὃν ἀντὶ τοῦ Ὁμήρου προσκυνεῖς
 διὰ τὴν γαστέρα — ‘ἧς οὐ λαμυρώτερον οὐδέν’, ὁ Τίμων σου
 ( fr. 56 W ) — , περὶ τοῦ κυνὸς τοῦ θαλαττίου
 ἱστορῶν γράφει καὶ ταῦτα ( fr. 28, 13 R )·
 
 ἀλλ’ οὐ πολλοὶ ἴσασι βροτῶν τόδε θεῖον ἔδεσμα 
 οὐδ’ ἔσθειν ἐθέλουσιν, ὅσοι κεπφαττελεβώδη 
 ψυχὴν κέκτηνται θνητῶν εἰσίν τ’ ἀπόπληκτοι, 
 ὡς ἀνθρωποφάγου τοῦ θηρίου ὄντος· ἅπας δὲ 
 ἰχθὺς σάρκα φιλεῖ βροτέην, ἄν που περικύρσῃ· 
 ὥστε πρέπει καθαρῶς ὁπόσοι τάδε μωρολογοῦσι 
 τοῖς λαχάνοις προσάγειν καὶ πρὸς Διόδωρον ἰόντας 
 τὸν σοφὸν ἐγκρατέως μετ’ ἐκείνου πυθαγορίζειν. 
 ἦν δ’ ὁ Διόδωρος οὗτος τὸ μὲν γένος Ἀσπένδιος,
 Πυθαγορικὸς δὲ δόξας εἶναι ὑμῶν τῶν κυνικῶν τρόπον ἔζη, κομῶν καὶ ῥυπῶν καὶ
 ἀνυποδητῶν. ὅθεν καὶ Πυθαγορικὸν τὸ τῆς κόμης ἔδοξαν εἶναί
 τινες ἀπὸ τοῦ Διοδώρου προαχθέν, ὥς φησιν Ἕρμιππος. Τίμαιος
 δ’ ὁ Ταυρομενίτης ἐν τῇ ἐνάτῃ τῶν ἱστοριῶν ( FHG I
 211 ) περὶ αὐτοῦ γράφει οὕτως· ‘Διοδώρου τοῦ τὸ
 γένος Ἀσπενδίου τὴν ἐξηλλαγμένην εἰσαγαγόντος κατασκευὴν
 καὶ τοῖς Πυθαγορείοις πεπλησιακέναι προσποιηθέντος· πρὸς ὃν
 ἐπιστέλλων ὁ Στρατόνικος ἐκέλευσε τὸν ἀπαίροντα τὸ ῥηθὲν
 ἀπαγγεῖλαι 
 τῷ περὶ θηροπέπλου μανίας ὕβρεώς τε περιστάσιμον 
 στοὰν ἔχοντι Πυθαγόρου πελάτᾳ. 
 Σωσικράτης δ’ ἐν τρίτῳ φιλοσόφων διαδοχῆς βαθεῖ
 πώγωνι χρήσασθαι τὸν Διόδωρον ἱστορεῖ καὶ τρίβωνα ἀναλαβεῖν
 κόμην τε φορῆσαι καὶ κατά τινα τῦφον τὴν
 ἐπιτήδευσιν ταύτην εἰσαγαγόντα, τῶν πρὸ αὐτοῦ Πυθαγορικῶν
 λαμπρᾷ τε ἐσθῆτι ἀμφιεννυμένων καὶ λουτροῖς καὶ ἀλείμμασι
 κουρᾷ τε τῇ συνήθει χρωμένων.

εἰ δ’ ὑμεῖς ὄντως, ὦ φιλόσοφοι, τὴν αὐτάρκειαν ἀσπάζεσθε
 καὶ τῶν δείπνων τὰ εὐτελῆ, τί ἐνταῦθα παραγίνεσθε μηδὲ
 κληθέντες; ἦ ὡς εἰς ἀσώτιον μαγειρικὰ σκεύη καταλέγειν
 μαθησόμενοι; ἢ ὡς τὸν Διογένους Κεφαλίωνα ἀποστοματιοῦντες;
 κατὰ γὰρ τὸν Σοφοκλέους Κηδαλίωνά ἐστε 
 μαστιγίαι, κέντρωνες, ἀλλοτριοφάγοι ( fr. 305
 N ). 
 
 ὅτι δ’ ὑμεῖς οἱ φιλόσοφοι περὶ τὰ δεῖπνα ἀεὶ τὸν
 νοῦν ἔχετε, δέον ὑμᾶς ἐπιφαγεῖν τι αἰτῆσαι ἢ
 ἐπεσθίειν τι τῶν κυνικῶν βρωμάτων (οὐδὲ γὰρ χαριτογλωσσεῖν
 ἡμᾶς θέμις), δῆλον ἐξ ὧν καὶ Ἄλεξις ἐν τῷ ἐπιγραφομένῳ Λίνῳ
 ἱστορεῖ. ὑποτίθεται δὲ τὸν Ἡρακλέα παρὰ τῷ Λίνῳ
 παιδευόμενον καὶ κελευσθέντα ἀπὸ βιβλίων πολλῶν
 παρακειμένων λαβόντα ἐντυχεῖν. ἐκεῖνος δ’ ὀψαρτυτικὸν λαβὼν
 βιβλίον ἐν χεροῖν περισπουδάστως ἐκράτει. λέγει δὲ οὕτως ὁ
 Λίνος ( II 345 K )· 
 βιβλίον 
 ἐντεῦθεν ὅ τι βούλει προσελθὼν γὰρ λαβέ, 
 ἔπειτ’ ἀναγνώσει πάνυ γε διασκοπῶν 
 ἀπὸ τῶν ἐπιγραμμάτων ἀτρέμα τε καὶ σχολῇ. 
 Ὀρφεὺς ἔνεστιν, Ἡσίοδος, τραγῳδίαι, 
 Χοιρίλος, Ὅμηρος, Ἐπίχαρμος, συγγράμματα 
 παντοδαπά. δηλώσεις γὰρ οὕτω τὴν φύσιν 
 ἐπὶ τί μάλισθ’ ὥρμηκε. ΗΡ. τουτὶ λαμβάνω. 
 ΛΙΝ. δεῖξον τί ἐστι πρῶτον. ΗΡ. ὀψαρτυσία, 
 ὥς φησι τοὐπίγραμμα. ΛΙΝ. φιλόσοφός τις εἶ, 
 εὔδηλον, ὃς παρεὶς τοσαῦτα γράμματα 
 Σίμου τέχνην ἔλαβες. ΗΡ. ὁ Σῖμος δ’ ἐστὶ 
 τίς; 
 ΛΙΝ. μάλ’ εὐφυὴς ἄνθρωπος. ἐπὶ τραγῳδίαν 
 ὥρμηκε νῦν καὶ τῶν μὲν ὑποκριτῶν πολὺ 
 κράτιστός ἐστιν ὀψοποιός, ὡς δοκεῖ 
 τοῖς χρωμένοις, τῶν δ’ ὀψοποιῶν ὑποκριτής ... 
 
 ΛΙΝ. βούλιμός ἐσθ’ ἅνθρωπος. ΗΡ. ὅτι βούλει λέγε· 
 πεινῶ γάρ, εὖ τοῦτ’ ἴσθι.’

ταῦτα τοῦ Μάγνου ἑξῆς καταδραμόντος ἀποβλέψας ὁ Κύνουλκος
 εἰς τοὺς παρόντας τῶν φιλοσόφων ἔφη· 
 ‘εἶδες τὴν Θασίαν ἅλμην οἷ’ ἄττα βαύζει, 
 ὡς εὖ καὶ ταχέως ἀπετίσατο καὶ παραχρῆμα. 
 οὐ μέντοι παρὰ κωφὸν ὁ τυφλὸς ἔοικε λαλῆσαι, 
 ὡς ὁ Κρατῖνος ἐν τοῖς Ἀρχιλόχοις ἔφη ( I 13
 K ). ἐπιλανθανόμενος γὰρ ἐν οἷς ποιεῖται
 δικαστηρίοις τῶν καλῶν ἰάμβων αὐτοῦ τὰς ἐπιδείξεις ὑπὸ τῆς
 ἐμφύτου γαστριμαργίας καὶ ἡδυλογίας κολάβρους ἀναγινώσκει
 καὶ ‘μέλη πάραυλα κἀκρότητα κύμβαλα ( fr. ad. 66
 N ).’ καὶ μετὰ τὰς καλὰς ταύτας ἀμουσολογίας
 περιέρχεται τὰς οἰκίας ἐξετάζων ὅπου δεῖπνα λαμπρὰ
 παρασκευάζεται, ὑπὲρ τὸν Ἀθηναῖον Χαιρεφῶντα ἐκεῖνον, περὶ
 οὗ φησιν Ἄλεξις ἐν Φυγάδι ( II 391 K )· 
 αἰεί γ’ ὁ Χαιρεφῶν τιν’ εὑρίσκει τέχνην 
 καινὴν πορίζεται τε τὰ δεῖπν’ ἀσύμβολα. 
 ὅπου γάρ ἐστιν ὁ κέραμος μισθώσιμος 
 ὁ τοῖς μαγείροις, εὐθὺς ἐξ ἑωθινοῦ 
 ἕστηκεν ἐλθών· κἂν ἴδῃ μισθούμενον 
 εἰς ἑστίασιν, τοῦ μαγείρου πυθόμενος 
 τὸν ἑστιῶντα, τῆς θύρας χασμωμένης 
 ἂν ἐπιλάβηται, πρῶτος εἰσελήλυθεν. 
 οὐκ ὀκνεῖ δ’ ἀνὴρ οὗτος, καθάπερ καὶ ὁ καλὸς
 Μάγνος, καὶ ὑπερορίους ἀποδημίας ποιεῖσθαι τῆς γαστρὸς χάριν, ὡς ὁ αὐτὸς Ἄλεξις
 εἴρηκεν ἐν Συναποθνῄσκουσιν ( II 374 K )· 
 ἐπὶ δεῖπνον εἰς Κόρινθον ἐλθὼν Χαιρεφῶν 
 ἄκλητος· ἤδη γὰρ πέτεται διαπόντιος· 
 οὕτω τι τἀλλότρι’ ἐσθίειν ἐστὶ γλυκύ. 
 καὶ Θεόπομπος δ’ ἐν Ὀδυσσεῖ ἔφη ( I 743
 K )· 
 Εὐριπίδου τἄρ’ ἐστὶν οὐ κακῶς ἔχον, 
 τἀλλότρια δειπνεῖν τὸν καλῶς εὐδαίμονα ( fr. 886
 N ).’

γελασάντων οὖν πάντων ἐπὶ τούτοις ὁ Οὐλπιανὸς ἔφη· ‘πόθεν
 δὲ καὶ ἡδυλογία ( p. 164e ) τοῖς ἡδονικοῖς
 τούτοις ἁμαρτολόγοις;’ πρὸς ὃν ὁ Κύνουλκος· ‘ἀλλ᾽, ὦ
 χοιρίον εὐάρτυτον, Φρύνιχος ὁ κωμῳδιοποιὸς ἐν τῷ Ἐφιάλτῃ
 μνημονεύει τοῦ ἡδυλόγου διὰ τούτων ( I 370 K )·
 
 ἐστὶν δ’ αὐτούς γε φυλάττεσθαι τῶν νῦν χαλεπώτατον
 ἔργον. 
 ἔχουσι γάρ τι κέντρον ἐν τοῖς δακτύλοις, 
 μισάνθρωπον ἄνθος ἥβης· 
 εἶθ’ ἡδυλογοῦσιν ἅπασιν ἀεὶ κατὰ τὴν ἀγορὰν
 περιόντες. 
 ἐπὶ τοῖς δὲ βάθροις ὅταν ὦσιν, ἐκεῖ
 τούτοις οἷς 
 ἡδυλογοῦσι 
 μεγάλας ἀμυχὰς καταμύξαντες καὶ συγκύψαντες 
 ἅπαντας 
 γελῶσι. 
 τὸ δὲ χαριτογλωσσεῖν Αἰσχύλος εἴρηκεν ἐν Προμηθεῖ
 δεσμώτῃ ( 297 )· 
 
 γνώσει δὲ τάδ’ ὡς ἔτυμ᾽, οὐδὲ μάτην 
 χαριτογλωσσεῖν ἔνι μοι.’ 
 πάλιν τε εἰπόντος τοῦ Οὐλπιανοῦ· ‘τίνα δ’ ἐστίν,
 ἄνδρες φίλοι, τὰ μαγειρικὰ σκεύη; τούτων γὰρ ἐμνημονεύσατ᾽
 ἐν τοῖς Ἀρκαδικοῖς δείπνοις μνήμης ἠξιωμένων ( p.
 149a ). καὶ τὸ ἀσώτιον ποῦ κεῖται; ἀσώτους μὲν γὰρ
 οἶδα διαβοήτους· ἕνα μὲν οὗ μνημονεύει Ἄλεξις ἐν Κνιδίᾳ
 ( II 333 K )· 
 Διόδωρος οὑπίτριπτος ἐν ἔτεσιν δύο 
 σφαῖραν ἀπέδειξε τὴν πατρῴαν οὐσίαν· 
 οὕτως ἰταμῶς ἅπαντα κατεμασήσατο. 
 ἐν δὲ Φαίδρῳ φησί ( ib. 387 )· 
 σχολῇ γε, νὴ τὸν ἥλιον, σχολῇ λέγεις. 
 Ἐπιχαρίδης ὁ μικρὸς ἐν πένθ’ ἡμέραις 
 σφαῖραν ἐποίησε τὴν πατρῴαν οὐσίαν· 
 οὕτως συνεστρόγγυλεν ἰταμῶς καὶ ταχύ.

καὶ Κτήσιππος δ’ ὁ Χαβρίου υἱὸς εἰς τοσοῦτον ἦλθεν ἀσωτίας
 ὡς καὶ τοῦ μνήματος τοῦ πατρός, εἰς ὃ Ἀθηναῖοι χιλίας
 ἀνάλωσαν δραχμάς, τοὺς λίθους πωλῆσαι εἰς τὰς ἡδυπαθείας.
 Δίφιλος γοῦν ἐν τοῖς Ἐναγίζουσί φησι ( II 552
 K )· 
 εἰ μὴ συνήθης Φαιδίμῳ γ’ ἐτύγχανεν 
 ὁ Χαβρίου Κτήσιππος, εἰσηγησάμην 
 νόμον ἄν τιν’ οὐκ ἄχρηστον, ὡς ἐμοὶ
 δοκεῖ, 
 ὥστ’ ἐπιτελεσθῆναί ποτ’ αὐτῷ τοῦ πατρὸς 
 τὸ μνῆμα, κατ’ ἐνιαυτὸν ἕνα ... λίθον 
 ἁμαξιαῖον. καὶ σφόδρ’ εὐτελὲς λέγω. 
 
 Τιμοκλῆς δ’ ἐν Δημοσατύροις φησίν ( II 452
 K )· 
 οὐδ’ ὁ Χαβρίου Κτήσιππος ἔτι τρὶς κείρεται, 
 ἐν ταῖς γυναιξὶ λαμπρός, οὐκ ἐν ἀνδράσιν. 
 καὶ Μένανδρος δ’ ἐν Ὀργῇ περὶ αὐτοῦ τάδε λέγει
 ( IV 178 M )· 
 καίτοι νέος ποτ’ ἐγενόμην κἀγώ, γύναι· 
 ἀλλ’ οὐκ ἐλούμην πεντάκις τῆς ἡμέρας 
 τότ᾽, ἀλλὰ νῦν· οὐδὲ χλανίδ’ εἶχον, ἀλλὰ νῦν· 
 οὐδὲ μύρον εἶχον, ἀλλὰ νῦν· καὶ βάψομαι 
 καὶ παρατιλοῦμαι νὴ Δία καὶ γενήσομαι 
 Κτήσιππος, οὐκ ἄνθρωπος, ἐν ὀλίγῳ χρόνῳ, 
 κᾆθ’ ὡς ἐκεῖνος κατέδομαι καὶ τοὺς λίθους 
 ἁπαξάπαντας, οὐ γὰρ οὖν τὴν γῆν μόνην. 
 τάχ’ οὖν διὰ τὴν πολλὴν ταύτην ἀσωτίαν καὶ
 κιναιδίαν τοὔνομα αὐτοῦ παρέλιπε Δημοσθένης ἐν τῷ περὶ
 ἀτελειῶν ( or. 20 ). χρὴ δὲ τοὺς τὰ πατρῷα
 κατεδηδοκότας κατὰ τὸν Μενάνδρου Ναύκληρον οὕτως
 κολάζεσθαι. φησὶν γάρ ( ib. 175 )· 
 ὦ φιλτάτη Γῆ μῆτερ, ὡς σεμνὸν σφόδρ’ εἶ 
 τοῖς νοῦν ἔχουσι κτῆμα πολλοῦ τ’ ἄξιον. 
 ὡς δῆτ’ ἐχρῆν εἴ τις πατρῴαν παραλαβὼν 
 γῆν καταφάγοι, πλεῖν τοῦτον ἤδη διὰ τέλους 
 καὶ μηδ’ ἐπιβαίνειν γῆς, ἵν’ οὕτως ᾔσθετο 
 οἷον παραλαβὼν ἀγαθὸν οὐκ ἐφείσατο.

Πυθοδήλου δέ τινος ἀσώτου μνημονεύει Ἀξιόνικος ἐν Τυρρηνῷ
 οὕτως ( II 412 K )· 
 ὁ Πυθόδηλος οὑτοσὶ 
 ὁ Βαλλίων προσέρχετ’ ἐπικαλούμενος, 
 
 μεθύουσά τ’ ἐξόπισθεν ἡ σοφωτάτη 
 Ἀποτυμπανισχὰς κατὰ πόδας πορεύεται. 
 Πολύευκτον δ’ Ἀναξανδρίδης ἐν Τηρεῖ κωμῳδῶν
 ( II 156 K )· 
 ὄρνις κεκλήσῃ (φησι). Β. διὰ τί, πρὸς τῆς Ἑστίας; 
 πότερον καταφαγὼν τὴν πατρῴαν οὐσίαν, 
 ὥσπερ Πολύευκτος ὁ καλός; Α. οὐ δῆτ᾽, ἀλλ’ ὅτι 
 ἄρρην ὑπὸ θηλειῶν κατεκόπης. 
 Θεόπομπος δ’ ἐν τῇ δεκάτῃ τῶν Φιλιππικῶν
 ( FHG I 293 ), ἀφ’ ἧς τινες τὸ τελευταῖον
 μέρος χωρίσαντες, ἐν ᾧ ἐστι τὰ περὶ τῶν Ἀθήνησι δημαγωγῶν,
 ... Εὔβουλόν φησι τὸν δημαγωγὸν ἄσωτον γενέσθαι. τῇ λέξει
 δὲ ταύτῃ ἐχρήσατο· ‘καὶ τοσοῦτον ἀσωτίᾳ καὶ πλεονεξίᾳ
 διενήνοχε τοῦ δήμου τοῦ Ταραντίνων ὅσον ὃ μὲν περὶ τὰς
 ἑστιάσεις εἶχε μόνον ἀκρατῶς, ὃ δὲ τῶν Ἀθηναίων καὶ τὰς
 προσόδους καταμισθοφορῶν διατετέλεκε. Καλλίστρατος δέ,
 φησίν, ὁ Καλλικράτους ὁ δημαγωγὸς καὶ αὐτὸς πρὸς
 μὲν τὰς ἡδονὰς ἦν ἀκρατής, τῶν δὲ πολιτικῶν πραγμάτων
 ἦν ἐπιμελής.’ περὶ δὲ τῶν Ταραντίνων ἱστορῶν
 ἐν τῇ δευτέρα καὶ πεντηκοστῇ τῶν ἱστοριῶν
 ( ib. 322 ) γράφει οὕτως· ‘ἡ πόλις ἡ τῶν
 Ταραντίνων σχεδὸν καθ’ ἕκαστον μῆνα βουθυτεῖ καὶ δημοσίας
 ἑστιάσεις ποιεῖται. τὸ δὲ τῶν ἰδιωτῶν πλῆθος αἰεὶ περὶ
 συνουσίας καὶ πότους ἐστί. λέγουσι δὲ καί τινα τοιοῦτον
 λόγον οἱ Ταραντῖνοι, τοὺς μὲν ἄλλους ἀνθρώπους διὰ τὸ
 φιλοπονεῖσθαι καὶ περὶ τὰς ἐργασίας διατρίβειν
 παρασκευάζεσθαι ζῆν, αὐτοὺς δὲ διὰ τὰς
 συνουσίας καὶ τὰς ἡδονὰς οὐ μέλλειν, ἀλλ’ ἤδη βιῶναι.’

περὶ δὲ τῆς ἀσωτίας καὶ τοῦ βίου Φιλίππου καὶ τῶν ἑταίρων
 αὐτοῦ ἐν τῇ μθʹ τῶν ἱστοριῶν ὁ Θεόπομπος τάδε
 γράφει ( ib. 320 )· ‘Φίλιππος ἐπεὶ ἐγκρατὴς
 πολλῶν ἐγένετο χρημάτων οὐκ ἀνάλωσεν αὐτὰ ταχέως, ἀλλ᾽
 ἐξέβαλε καὶ ἔρριψε, πάντων ἀνθρώπων κάκιστος ὢν οἰκονόμος
 οὐ μόνον αὐτός, ἀλλὰ καὶ οἱ περὶ αὐτόν· ἁπλῶς γὰρ οὐδεὶς
 αὐτῶν ἠπίστατο ζῆν ὀρθῶς οὐδὲ σωφρόνως οἰκεῖν οἰκίαν. τοῦ
 δ’ αὐτὸς αἴτιος ἦν ἄπληστος καὶ πολυτελὴς ὤν, προχείρως
 ἅπαντα ποιῶν καὶ κτώμενος καὶ διδούς. στρατιώτης γὰρ ὢν
 λογίζεσθαι τὰ προσιόντα καὶ τἀναλισκόμενα δι’ ἀσχολίαν οὐκ
 ἠδύνατο. ἔπειτα δ’ οἱ ἑταῖροι αὐτοῦ ἐκ πολλῶν τόπων ἦσαν
 συνερρυηκότες· οἳ μὲν γὰρ ἐξ αὐτῆς τῆς χώρας, οἳ δὲ ἐκ
 Θετταλίας, οἳ δὲ ἐκ τῆς ἄλλης Ἑλλάδος, οὐκ ἀριστίνδην
 ἐξειλεγμένοι, ἀλλ’ εἴ τις ἦν ἐν τοῖς Ἕλλησιν ἢ τοῖς
 βαρβάροις λάσταυρος ἢ βδελυρὸς ἢ θρασὺς τὸν τρόπον, οὗτοι
 σχεδὸν ἅπαντες εἰς Μακεδονίαν ἀθροισθέντες ἑταῖροι Φιλίππου
 προσηγορεύοντο. εἰ δὲ καὶ μὴ τοιοῦτός τις ὢν 
 ἐληλύθει, ὑπὸ τοῦ βίου καὶ τῆς διαίτης τῆς Μακεδονικῆς
 ταχέως ἐκείνοις ὅμοιος ἐγίνετο. τὰ μὲν γὰρ οἱ πόλεμοι καὶ
 αἱ στρατεῖαι, τὰ δὲ καὶ αἱ πολυτέλειαι θρασεῖς
 αὐτοὺς εἶναι προετρέποντο καὶ ζῆν μὴ κοσμίως, ἀλλ’ ἀσώτως
 καὶ τοῖς λῃσταῖς παραπλησίως.’

Δοῦρις δ’ ἐν ζʹ Μακεδονικῶν περὶ Πασικύπρου
 λέγων τοῦ ἐν Κύπρῳ βασιλέως ὅτι ἄσωτος ἦν γράφει καὶ τάδε ( FHG II 472 )·
 ‘Ἀλέξανδρος μετὰ τὴν Τύρου πολιορκίαν Πνυταγόραν ἀποστέλλων
 ἄλλας τε δωρεὰς ἔδωκε καὶ χωρίον ὃ ᾐτήσατο. πρότερον δὲ
 τοῦτο Πασίκυπρος ὁ βασιλεύων ἀπέδοτο δι’ ἀσωτίαν
 πεντήκοντα ταλάντων Πυγμαλίωνι τῷ Κιτιεῖ, ἅμα τὸ χωρίον καὶ
 τὴν αὑτοῦ βασιλείαν· καὶ λαβὼν τὰ χρήματα κατεγήρασεν ἐν
 Ἀμαθοῦντι.’ τοιοῦτος ἐγένετο καὶ Αἰθίοψ ὁ Κορίνθιος, ὥς
 φησι Δημήτριος ὁ Σκήψιος ( fr. 73 Gaede ), οὗ
 μνημονεύει Ἀρχίλοχος ( fr. 145 B ). ὑπὸ
 φιληδονίας γὰρ καὶ ἀκρασίας καὶ οὗτος μετ’ Ἀρχίου πλέων εἰς
 Σικελίαν ὅτ’ ἔμελλεν κτίζειν Συρακούσας τῷ ἑαυτοῦ συσσίτῳ
 μελιτούττης ἀπέδοτο τὸν κλῆρον ὃν ἐν Συρακούσαις λαχὼν
 ἔμελλεν ἕξειν.

‘εἰς τοσοῦτον δ’ ἀσωτίας ἐληλύθει καὶ Δημήτριος ὁ Δημητρίου
 τοῦ Φαληρέως ἀπόγονος, ὥς φησιν Ἡγήσανδρος ( FHG IV
 415 ), ὥστε Ἀρισταγόραν μὲν ἔχειν τὴν Κορινθίαν
 ἐρωμένην, ζῆν δὲ πολυτελῶς. ἀνακαλεσαμένων δ’ αὐτὸν τῶν
 Ἀρεοπαγιτῶν καὶ κελευόντων βέλτιον ζῆν, ‘ἀλλὰ καὶ νῦν,
 εἶπεν, ἐλευθερίως ζῶ. καὶ γὰρ ἑταίραν ἔχω τὴν καλλίστην καὶ
 ἀδικῶ οὐδένα καὶ πίνω Χῖον οἶνον καὶ τἄλλ’ ἀρκούντως
 παρασκευάζομαι, τῶν ἰδίων μου προσόδων εἰς ταῦτα
 ἐκποιουσῶν, οὐ καθάπερ ὑμῶν ἔνιοι δεκαζόμενος ζῶ καὶ
 μοιχεύων.’ καὶ τῶν τὰ τοιαῦτα πραττόντων καὶ ἐπ’ ὀνόματός
 τινας κατέλεξε. ταῦτα δ’ ἀκούσας Ἀντίγονος ὁ βασιλεὺς
 θεσμοθέτην αὐτὸν κατέστησεν. τοῖς δὲ Παναθηναίοις ἵππαρχος
 ὢν ἰκρίον ἔστησε πρὸς τοῖς Ἑρμαῖς Ἀρισταγόρᾳ μετεωρότερον
 τῶν Ἑρμῶν, Ἐλευσῖνί τε μυστηρίων
 ὄντων ἔθηκεν αὐτῇ θρόνον παρὰ τὸ ἀνάκτορον, οἰμώξεσθαι
 φήσας τοὺς κωλύσοντας.’

ὅτι δὲ τοὺς ἀσώτους καὶ τοὺς μὴ ἔκ τινος περιουσίας ζῶντας
 τὸ παλαιὸν ἀνεκαλοῦντο οἱ Ἀρεοπαγῖται καὶ ἐκόλαζον,
 ἱστόρησαν Φανόδημος ( FHG I 368 ) καὶ Φιλόχορος
 ἄλλοι τε πλείους. Μενέδημον γοῦν καὶ Ἀσκληπιάδην τοὺς
 φιλοσόφους νέους ὄντας καὶ πενομένους μεταπεμψάμενοι
 ἠρώτησαν πῶς ὅλας τὰς ἡμέρας τοῖς φιλοσόφοις συσχολάζοντες,
 κεκτημένοι δὲ μηδέν, εὐεκτοῦσιν οὕτω τοῖς σώμασι· καὶ οἳ
 ἐκέλευσαν μεταπεμφθῆναί τινα τῶν μυλωθρῶν. ἐλθόντος δ᾽
 ἐκείνου καὶ εἰπόντος ὅτι νυκτὸς ἑκάστης κατιόντες εἰς τὸν
 μυλῶνα καὶ ἀλοῦντες δύο δραχμὰς ἀμφότεροι λαμβάνουσι,
 θαυμάσαντες οἱ Ἀρεοπαγῖται διακοσίαις δραχμαῖς ἐτίμησαν
 αὐτούς. καὶ Δημόκριτον δ’ Ἀβδηρῖται δημοσίᾳ κρίνοντες ὡς
 κατεφθαρκότα τὰ πατρῷα, ἐπειδὴ ἀναγνοὺς αὐτοῖς τὸν μέγαν
 διάκοσμον καὶ τὰ περὶ τῶν ἐν Ἅιδου εἰπὼν εἰς ταῦτα
 ἀνηλωκέναι, ἀφείθη.

οἱ δὲ μὴ οὕτως ἄσωτοι κατὰ τὸν Ἄμφιν ( II 248
 K )· 
 πίνουσ’ ἑκάστης ἡμέρας δι’ ἡμέρας, 
 διασειόμενοι τοὺς κροτάφους ὑπὸ τοῦ ἀκράτου, καὶ
 κατὰ τὸν Δίφιλον ( ib. 577 ) ‘κεφαλὰς ἔχοντες
 τρεῖς ὥσπερ Ἀρτεμίσιον,’ ‘πολέμιοι τῆς οὐσίας ὑπάρχοντες,
 ὡς Σάτυρος ἐν τοῖς περὶ χαρακτήρων ( FHG III
 164 ) εἴρηκεν, κατατρέχοντες τὸν ἀγρόν,
 διαρπάζοντες τὴν οἰκίαν, λαφυροπωλοῦντες τὰ ὑπάρχοντα,
 σκοποῦντες οὐ τί δεδαπάνηται ἀλλὰ τί δαπανηθήσεται, οὐδὲ τί
 περιέσται ἀλλὰ τί οὐ περιέσται, ἐν
 τῇ νεότητι τὰ τοῦ γήρως ἐφόδια προκαταναλίσκοντες,
 χαίροντες τῇ ἑταίρᾳ, οὐ τοῖς ἑταίροις, καὶ τῷ οἴνῳ, οὐ τοῖς
 συμπόταις.’ Ἀγαθαρχίδης δ’ ὁ Κνίδιος ἐν τῇ ὀγδόῃ πρὸς ταῖς
 κʹ τῶν Εὐρωπιακῶν ( ib. 193 )
 ‘Γνώσιππον, φησίν, ἄσωτον γενόμενον ἐν τῇ Σπάρτῃ ἐκώλυον οἱ
 ἔφοροι συναναστρέφεσθαι τοῖς νέοις.’ παρὰ δὲ Ῥωμαίοις
 μνημονεύεται, ὥς φησι Ποσειδώνιος ἐν τῇ ἐνάτῃ καὶ
 τεσσαρακοστῇ τῶν ἱστοριῶν ( ib. 265 ), Ἀπίκιόν
 τινα ἐπὶ ἀσωτίᾳ πάντας ἀνθρώπους ὑπερηκοντικέναι. οὗτος δ᾽
 ἐστὶν Ἀπίκιος ὁ καὶ τῆς φυγῆς αἴτιος γενόμενος Ῥουτιλίῳ τῷ
 τὴν Ῥωμαικὴν ἱστορίαν ἐκδεδωκότι τῇ Ἑλλήνων φωνῇ. περὶ δὲ
 Ἀπικίου τοῦ καὶ αὐτοῦ ἐπὶ ἀσωτίᾳ διαβοήτου ἐν τοῖς πρώτοις
 εἰρήκαμεν ( I p. 7a ).

Διογένης δ’ ὁ Βαβυλώνιος ἐν τοῖς περὶ εὐγενείας ‘τὸν
 Φωκίωνος υἱόν, φησί, Φῶκον οὐκ ἦν ὃς οὐκ ἐμίσει Ἀθηναίων.
 καὶ ὁπότε ἀπαντήσειέ τις αὐτῷ ἔλεγεν ‘ὦ καταισχύνας τὸ
 γένος.’ πάντα γὰρ ἀνάλωσε τὰ πατρῷα εἰς ἀσωτίαν καὶ μετὰ
 ταῦτα ἐκολάκευε τὸν ἐπὶ τῆς Μουνιχίας· ἐφ’ ᾧ πάλιν ὑπὸ
 πάντων ἐπερραπίζετο. ἐπιδόσεων δέ ποτε γινομένων παρελθὼν
 καὶ αὐτὸς εἰς τὴν ἐκκλησίαν ἔφη ‘ἐπιδίδωμι κἀγώ’, καὶ οἱ
 Ἀθηναῖοι ὁμοθυμαδὸν ἀνεβόησαν ‘εἰς ἀκολασίαν.’ ἦν δ’ ὁ
 Φῶκος καὶ φιλοπότης. νικήσαντος γοῦν αὐτοῦ ἵπποις
 Παναθήναια ὡς ὁ πατὴρ εἱστία τοὺς ἑταίρους, συνελθόντων εἰς
 τὸ δεῖπνον λαμπρὰ μὲν ἦν ἡ παρασκευὴ
 καὶ τοῖς εἰσιοῦσι προσεφέροντο ποδονιπτῆρες οἴνου δι’ 
 ἀρωμάτων. οὓς ἰδὼν ὁ πατὴρ καλέσας τὸν Φῶκον ‘οὐ παύσεις,
 ἔφη, τὸν ἑταῖρον διαφθείροντά σου τὴν νίκην;’ οἶδα δὲ καὶ
 ἄλλους ἀσώτους πολλούς, περὶ ὧν ὑμῖν καταλείπω ζητεῖν, πλὴν
 Καλλίου τοῦ Ἱππονίκου, ὃν καὶ οἱ τῶν παίδων οἴδασι
 παιδαγωγοί. περὶ δὲ τῶν ἄλλων ὧν φθάνω προβεβληκὼς εἴ τι
 λέγειν ἔχετε, ‘ἀναπεπταμένας ἔχω τῶν ὤτων τὰς πύλας.’ ὥστε
 λέγετε· ἐπιζητῶ γὰρ καὶ ὅπερ ὁ Μάγνος εἴρηκε
 ( p. 164a ) τὸ ἐπεσθίειν καὶ τὸ
 ἐπιφαγεῖν.’ 
 καὶ ὁ Αἰμιλιανὸς ἔφη· ‘τὸ μὲν ἀσώτιον ἔχεις παρὰ Στράττιδι
 ἐν Χρυσίππῳ λέγοντι οὕτως ( I 726 K )· 
 εἰ μηδὲ χέσαι γ’ αὐτῷ σχολὴ γενήσεται 
 μηδ’ εἰς ἀσώτιον τραπέσθαι μηδ’ ἐὰν 
 αὐτῷ ξυναντᾷ τις, λαλῆσαι μηδὲ ἕν.

ΜΑΓΕΙΡΙΚΑ δὲ ΣΚΕΥΗ καταριθμεῖται Ἀνάξιππος ἐν Κιθαρῳδῷ
 οὕτως ( IV 465 M )· 
 ζωμήρυσιν φέρ᾽, οἶσ’ ὀβελίσκους δώδεκα, 
 κρεάγραν, θυίαν, τυροκνῆστιν παιδικήν, 
 στελεόν, σκαφίδας τρεῖς, δορίδα, κοπίδας
 τέτταρας. 
 οὐ μὴ πρότερον οἴσεις, θεοῖσιν ἐχθρὲ σύ, 
 τὸ λεβήτιον, τἀκ τοῦ νίτρου· πάλιν ὑστερεῖς; 
 καὶ τὴν κύβηλιν τὴν ταγηνιστηρίαν. 
 
 τὴν χύτραν δ’ Ἀριστοφάνης ἐν Σκηνὰς
 καταλαμβανούσαις κακκάβην εἴρηκεν οὕτως ( I 515
 K )· 
 τὴν κακκάβην γὰρ κᾶε τοῦ διδασκάλου. 
 κἀν Δαιταλεῦσι ( ib 445 )· 
 κἄγειν ἐκεῖθεν κακκάβην. 
 Ἀντιφάνης δ’ ἐν Φιλοθηβαίῳ ( II 105
 K )· 
 πάντ’ ἔστιν ἡμῖν· ἥ τε γὰρ συνώνυμος 
 τῆς ἔνδον οὔσης ἔγχελυς Βοιωτία 
 μιχθεῖσα κοίλοις ἐν βυθοῖσι κακκάβης 
 χλιαίνετ᾽, αἴρεθ᾽, ἕψεται, παφλάζεται. 
 βατάνιον δ’ εἴρηκεν Ἀντιφάνης ἐν Εὐθυδίκῳ
 ( ib. 49 )· 
 ἔπειτα πουλύπους τετμημένος 
 ἐν βατανίοισιν ἑφθός. 
 Ἄλεξις ἐν Ἀσκληπιοκλείδῃ ( ib. 306 )·
 
 οὕτως δ’ ὀψοποιεῖν εὐφυῶς 
 περὶ τὴν Σικελίαν αὐτὸς ἔμαθον ὥστε
 τοὺς 
 δειπνοῦντας εἰς τὰ βατάνι’ ἐμβάλλειν ποιῶ 
 ἐνίοτε τοὺς ὀδόντας ὑπὸ τῆς ἡδονῆς. 
 πατάνιον δὲ διὰ τοῦ π 
 Ἀντιφάνης ἐν Γάμῳ ( ib. 40 )· 
 πατάνια, σεῦτλον, σίλφιον, χύτρας, λύχνους, 
 κορίαννα, κρόμμυ᾽, ἅλας, ἔλαιον, τρυβλίον. 
 Φιλέταιρος Οἰνοπίωνι ( ib. 234 )·
 
 ὁ μάγειρος οὗτος Πατανίων προσελθέτω. 
 καὶ πάλιν· 
 πλείους Στρατονίκου τοὺς μαθητάς μοι δοκεῖ 
 ἕξειν Πατανίων. 
 
 ἐν δὲ Παρασίτῳ ὁ Ἀντιφάνης καὶ τάδε εἴρηκεν
 ( ib. 85 )· 
 ἄλλος ἐπὶ τούτῳ μέγας 
 ἥξει τις ἰσοτράπεζος εὐγενήσ — Β. τίνα 
 λέγεις; Α. Καρύστου θρέμμα, γηγενής, ζέων — 
 Β. εἶτ’ οὐκ ἂν εἴποις; ὕπαγε. Α. κάκκαβον λέγω· 
 σὺ δ’ ἴσως ἂν εἴποις λοπάδ᾽. Β. ἐμοὶ δὲ τοὔνομα 
 οἴει διαφέρειν, εἴτε κάκκαβόν τινες 
 χαίρουσιν ὀνομάζοντες εἴτε σίττυβον; 
 πλὴν ὅτι λέγεις ἀγγεῖον οἶδα. 
 Εὔβουλος δ’ ἐν Ἴωνι καὶ βατάνια καὶ πατάνια λέγει
 ἐν τούτοις ( ib. 177 )· 
 τρυβλία δὲ καὶ βατάνια καὶ κακκάβια καὶ 
 λοπάδια καὶ πατάνια πυκινὰ ταρβα καὶ 
 οὐδ’ ἂν λέγων λέξαιμι.

ΗΔΥΣΜΑΤΩΝ δὲ κατάλογον Ἄλεξις ἐποιήσατο ἐν Λέβητι οὕτως
 ( ib. 343 )· 
 ... μὴ προφάσεις ἐνταῦθά μοι, μηδ’ ‘οὐκ ἔχω.’ 
 Β. ἀλλὰ λέγ’ ὅτου δεῖ· λήψομαι γὰρ πάντ’ ἐγώ. 
 Α. ὀρθῶς γε· πρῶτον μὲν λάβ’ ἐλθὼν σήσαμα. 
 Β. ἀλλ’ ἔστιν ἔνδον. Α. ἀσταφίδα κεκομμένην, 
 μάραθον, ἄνηθον, νᾶπυ, καυλόν, σίλφιον, 
 κορίαννον αὖον, ῥοῦν, κύμινον, κάππαριν, 
 ὀρίγανον, γήτειον, σκόροδον, θύμον, 
 σφάκον, σίραιον, σέσελι, πήγανον, πράσον. 
 ἐν δὲ Παννυχίδι ἢ Ἐρίθοις· μάγειρον δὲ ποιεῖ
 λέγοντα ( ib. 362 )· 
 
 κύκλῳ δεήσει περιτρέχειν με καὶ βοᾶν, 
 ἄν του δέωμαι. δεῖπνον αἰτήσεις με σὺ 
 ἤδη παρελθών· οὐκ ἔχων δὲ τυγχάνω 
 οὐκ ὄξος, οὐκ ἄνηθον, οὐκ ὀρίγανον, 
 οὐ θρῖον, οὐκ ἔλαιον, οὐκ ἀμυγδάλας, 
 οὐ σκόροδον, οὐ σίραιον, οὐχὶ γήθυον, 
 οὐ βολβόν, οὐ πῦρ, οὐ κύμινον, οὐχ ἅλας, 
 οὐκ ᾠόν, οὐ ξύλ᾽, οὐ σκάφην, οὐ τήγανον, 
 οὐχ ἱμονιάν, οὐ λάκκον εἶδον, οὐ φρέαρ· 
 οὐ στάμνος ἔστι· διακενῆς δ’ ἕστηκ’ ἐγὼ 
 ἔχων μάχαιραν, προσέτι περιεζωσμένος. 
 κἀν Πονήρᾳ ( ib. 367 )· 
 τῆς ὀριγάνου 
 πρώτιστον ὑποθεὶς εἰς λοπάδα νεανικὴν 
 τὸ τρίμμ’ ἐπιπολῆς εὐρύθμως διειμένον 
 ὄξει σιραίῳ χρωματίσας καὶ σιλφίῳ 
 πυκνῷ πατάξας. 
 ἐπεσθίειν εἴρηκε Τηλεκλείδης Πρυτάνεσιν οὕτως
 ( I 215 K )· ‘τυρίον ἐπεσθίοντα.’ ἐπιφαγεῖν
 δ’ Εὔπολις Ταξιάρχοις ( ib. 328 )· 
 ἐπιφαγεῖν 
 μηδὲν ἄλλ’ ἢ κρόμμυον λέποντα καὶ τρεῖς ἁλμάδας. 
 καὶ Ἀριστοφάνης Πλούτῳ ( 1005 )· 
 πρὸ τοῦ δ’ ὑπὸ τῆς πενίας ἅπαντ’ ἐπήσθιεν.

τῶν δὲ ΜΑΓΕΙΡΩΝ διάφοροί τινες ἦσαν οἱ καλούμενοι
 τραπεζοποιοί. εἰς ὅτι δὲ οὗτοι προσελαμβάνοντο σαφῶς
 παρίστησιν Ἀντιφάνης ἐν Μετοίκῳ ( II 73 K )· 
 
 προσέλαβον ἐλθὼν τουτονὶ 
 τραπεζοποιόν, ὃς πλυνεῖ σκεύη, λύχνους 
 ἑτοιμάσει, σπονδὰς ποιήσει, τἄλλ’ ὅσα 
 τούτῳ προσήκει. 
 ζητητέον δὲ εἰ καὶ ὁ τραπεζοκόμος ὁ αὐτός ἐστι τῷ
 τραπεζοποιῷ. Ἰόβας γὰρ ὁ βασιλεὺς ἐν ταῖς Ὁμοιότησι τὸν
 αὐτὸν εἶναί φησι τὸν τραπεζοκόμον καὶ τὸν ὑπὸ
 Ῥωμαίων καλούμενον στρούκτωρα, παρατιθέμενος ἐκ δράματος
 Ἀλεξάνδρου ᾧ ἐπιγραφὴ Πότος ( IV 554 M )· 
 εἰς αὔριόν με δεῖ λαβεῖν αὐλητρίδα. 
 Β. τραπεζοποιὸν δημιουργὸν λήψομαι· 
 ἐπὶ τοῦτ’ ἀπέστειλ’ ἐξ ἀγροῦ μ’ ὁ δεσπότης. 
 ἐκάλουν δὲ τραπεζοποιὸν τὸν τραπεζῶν ἐπιμελητὴν
 καὶ τῆς ἄλλης εὐκοσμίας. Φιλήμων Παρεισιόντι ( II 493
 K )· 
 περὶ τοὐπτάνιον οὐ γίνεθ’ ἡ σκευωρία· 
 τραπεζοποιός ἐστ’ ἐπὶ τοῦ διακονεῖν. 
 ἔλεγον δὲ καὶ ἐπιτραπεζώματα τὰ ἐπιτιθέμενα τῇ
 τραπέζῃ βρώματα. Πλάτων Μενελάῳ ( I 622 K )·
 
 ὡς ὀλίγα λοιπὰ τῶν ἐπιτραπεζωμάτων. 
 ἐκάλουν δὲ καὶ ἀγοραστὴν τὸν τὰ ὄψα ὠνούμενον, νῦν
 δ’ ὀψωνάτωρα, ὡς Ξενοφῶν ἐν δευτέρῳ Ἀπομνημονευμάτων
 ( I, 5, 2 ) οὑτωσὶ λέγων· ‘διάκονον δ’ ἂν καὶ
 ἀγοραστὴν τὸν τοιοῦτον ἐθέλοιμεν προῖκα λαβεῖν;’ παρὰ δὲ
 Μενάνδρῳ ἐστὶ κοινότερον ἐν Φανίῳ ( IV 217 M )·
 
 φειδωλὸς ἦν καὶ μέτριος ἀγοραστής. 
 ὀψώνην δ’ εἴρηκεν Ἀριστοφάνης ἐν Ταγηνισταῖς διὰ
 τούτων ( I 521 K )· 
 
 ὡς οὑψώνης διατρίβειν 
 ἡμῖν τἄριστον ἔοικε. 
 παροψωνεῖν δ’ ἔφη Κρατῖνος ἐν Κλεοβουλίναις
 ( ib. 41 ) οὕτως ... παραγοράζειν δὲ Ἄλεξις
 ἐν Δρωπίδῃ ( II 318 K ). εἰλέατροι δὲ καλοῦνται,
 ὥς φησι Πάμφιλος, οἱ ἐπὶ τὴν βασιλικὴν καλοῦντες τράπεζαν
 παρὰ τὸ ἐλεόν. Ἀρτεμίδωρος δ’ αὐτοὺς δειπνοκλήτορας
 ὀνομάζει.

ἐκάλουν δέ, φησί, καὶ τοὺς προγεύστας ἐδεάτρους, ὅτι
 προήσθιον τῶν βασιλέων πρὸς ἀσφάλειαν. νῦν δὲ ὁ ἐδέατρος
 ἐπιστάτης γέγονε τῆς ὅλης διακονίας. ἦν δ’ ἐπιφανὴς καὶ
 ἔντιμος ἡ χρεία. Χάρης γοῦν ἐν τῇ γʹ τῶν
 ἱστοριῶν ( p. 116 M ) Πτολεμαῖόν φησι τὸν Σωτῆρα
 ἐδέατρον ἀποδειχθῆναι Ἀλεξάνδρου. μήποτε δὲ καὶ ὃν νῦν
 καλοῦσι Ῥωμαῖοι προγεύστην τότε οἱ Ἕλληνες προτένθην
 ὠνόμαζον, ὡς Ἀριστοφάνης ἐν προτέραις Νεφέλαις
 ( 1196 ) διὰ τούτων· 
 ΣΤΡ. πῶς οὐ δέχονται δῆτα τῇ νουμηνίᾳ 
 ἁρχαὶ τὰ πρυτανεῖ᾽, ἀλλ’ ἕνῃ τε καὶ νέᾳ; 
 ΦΕΙΔ. ὅπερ οἱ προτένθαι γὰρ δοκοῦσιν μοι παθεῖν· 
 ἵν’ ὡς τάχιστα τὰ πρυτανεῖ’ ὑφελοίατο, 
 διὰ τοῦτο προὐτένθευσαν ἡμέρᾳ μιᾷ. 
 μνημονεύει αὐτῶν καὶ Φερεκράτης ἐν Ἀγρίοις
 ( I 147 K )· 
 μὴ θαυμάσῃς· 
 τῶν γὰρ προτενθῶν ἐσμέν, ἀλλ’ οὐκ οἶσθα σύ. 
 καὶ Φιλύλλιος ἐν Ἡρακλεῖ ( ib. 784 )·
 
 βούλεσθε δῆτ’ ἐγὼ φράσω τίς εἰμ’ ἐγώ; 
 ἡ τῶν προτενθῶν Δορπία καλουμένη. 
 
 εὑρίσκω δὲ καὶ ψήφισμα ἐπὶ Κηφισοδώρου ἄρχοντος
 Ἀθήνησι γενόμενον, ἐν ᾧ ὥσπερ τι σύστημα οἱ προτένθαι εἰσί,
 καθάπερ καὶ οἱ παράσιτοι ὀνομαζόμενοι, ἔχον οὕτως· ‘Φῶκος
 εἶπεν· ὅπως ἂν ἡ βουλὴ ἄγῃ τὰ Ἀπατούρια μετὰ τῶν ἄλλων
 Ἀθηναίων κατὰ τὰ πάτρια, ἐψηφίσθαι τῇ βουλῇ ἀφεῖσθαι τοὺς
 βουλευτὰς τὰς ἡμέρας ἅσπερ καὶ αἱ ἄλλαι ἀρχαὶ αἱ ἀφεταὶ ἀπὸ
 τῆς ἡμέρας ἧς οἱ προτένθαι ἄγουσι πέντε ἡμέρας.’ ὅτι δ᾽
 εἶχον οἱ ἀρχαῖοι καὶ τοὺς προγεύστας καλουμένους Ξενοφῶν ἐν
 τῷ ἐπιγραφομένῳ Ἱέρωνι ἢ τυραννικῷ φησιν ( 4,
 2 )· ‘ὁ τύραννος οὐδὲ σιτίοις καὶ ποτοῖς πιστεύων
 διάγει, ἀλλὰ καὶ τούτων ἀντὶ τοῦ ἀπάρχεσθαι θεοῖς τοῖς
 διακονοῦσι πρῶτον κελεύουσιν ἀπογεύεσθαι διὰ τὸ ἀπιστεῖν μὴ
 καὶ ἐν τούτοις κακόν τι φάγωσιν ἢ πίωσιν.’ Ἀναξίλας δ’ ἐν
 Καλυψοῖ φησιν ( II 266 K )· 
 προγεύσεταί σοι πρῶτον ἡ γραῦς τοῦ ποτοῦ.

τοὺς δὲ τὰ πέμματα προσέτι τε τοὺς ποιοῦντας τοὺς
 πλακοῦντας οἱ πρότερον δημιουργοὺς ἐκάλουν. Μένανδρος
 Ψευδηρακλεῖ· καταμεμφόμενος δὲ τοὺς μαγείρους ὡς
 ἐπιχειροῦντας καὶ οἷς μὴ δεῖ φησιν ( IV 222 M )·
 
 μάγειρ᾽, ἀηδής μοι δοκεῖς εἶναι σφόδρα. 
 πόσας τραπέζας μέλλομεν ποιεῖν, τρίτον 
 ἤδη μ’ ἐρωτᾷς. χοιρίδιον ἓν θύομεν, 
 ὀκτὼ ποιήσοντες τραπέζας δ’ ἢ μίαν, 
 τί σοι διαφέρει τοῦτο; παράθες σημίαν. 
 
 
 οὐκ ἔστι κανδύλους ποιεῖν οὐδ’ οἷα σὺ 
 εἴωθας εἰς ταὐτὸν καρυκεύειν μέλι, 
 σεμίδαλιν, ᾠά· πάντα γὰρ τἀναντία 
 νῦν ἐστιν· ὁ μάγειρος γὰρ ἐγχύτους ποιεῖ, 
 πλακοῦντας ὀπτᾷ, χόνδρον ἕψει καὶ φέρει 
 μετὰ τὸ τάριχος, εἶτα θρῖον καὶ βότρυς· 
 ἡ δημιουργὸς δ’ ἀντιπαρατεταγμένη 
 κρεᾴδι’ ὀπτᾷ καὶ κίχλας, τραγήματα. 
 ἔπειθ’ ὁ δειπνῶν μὲν τραγηματίζεται, 
 μυρισάμενος δὲ καὶ στεφανωσάμενος πάλιν 
 δειπνεῖ τὰ μελίπηκτα ταῖς κίχλαις. 
 ὅτι δὲ ἐκεχώριστο τὰ τῆς ὑπουργίας, πεμμάτων μὲν
 προνοουσῶν τῶν δημιουργῶν, ὀψαρτυτικῆς δὲ τῶν μαγείρων,
 Ἀντιφάνης διεσάφησεν ἐν Χρυσίδι οὕτως ( II 110
 K )· 
 τέτταρες δ’ αὐλητρίδες 
 ἔχουσι μισθὸν καὶ μάγειροι δώδεκα 
 καὶ δημιουργοὶ μέλιτος αἰτοῦσαι σκάφας. 
 Μένανδρος Δημιουργῷ ( IV 103 M )·
 
 τί τοῦτο, παῖ; διακονικῶς γὰρ νὴ Δία 
 προελήλυθας. Β. ναί· πλάττομεν γὰρ πέμματα 
 τὴν νύκτα τ’ ἠγρυπνήκαμεν· καὶ νῦν ἔτι 
 ἀποίητα πάμπολλ’ ἐστὶν ἡμῖν. 
 πεμμάτων δὲ πρῶτόν φησιν μνημονεῦσαι Πανύασσιν
 ( fr. 26 Ki ) Σέλευκος, ἐν οἷς περὶ τῆς παρ᾽
 Αἰγυπτίοις ἀνθρωποθυσίας διηγεῖται, πολλὰ μὲν ἐπιθεῖναι
 λέγων πέμματα, ‘πολλὰς δὲ νοσσάδας ὄρνις,’ προτέρου Στησιχόρου ἢ Ἰβύκου ἐν τοῖς Ἄθλοις
 ἐπιγραφομένοις ( fr. 2 B ) εἰρηκότος φέρεσθαι τῇ
 παρθένῳ δῶρα 
 σασαμίδας χόνδρον τε καὶ ἐγκρίδας 
 ἄλλα τε πέμματα καὶ μέλι χλωρόν. 
 ὅτι δὲ τὸ ποίημα τοῦτο Στησιχόρου ἐστὶν ἱκανώτατος
 μάρτυς Σιμωνίδης ὁ ποιητής, ὃς περὶ τοῦ Μελεάγρου τὸν λόγον
 ποιούμενός φησιν ( fr. 53 B )· 
 ὡς δουρὶ πάντας 
 νίκασε νέους ὑπὲρ δινάεντα βαλὼν Ἄναυρον 
 πολυβότρυος ἐξ Ἰωλκοῦ· 
 οὕτω γὰρ Ὅμηρος ἠδὲ Στασίχορος ἄεισε λαοῖς. 
 ὁ γὰρ Στησίχορος οὕτως εἴρηκεν ἐν τῷ προκειμένῳ
 ᾄσματι τοῖς Ἄθλοις ( fr. 3 B )· 
 θρῴσκων μὲν γὰρ Ἀμφιάραος, ἄκοντι δὲ νίκασεν 
 Μελέαγρος.

οὐκ ἀγνοῶν δὲ καὶ περὶ Δηλίων ἃ Ἀπολλόδωρος ὁ Ἀθηναῖος
 εἴρηκεν ὅτι μαγείρων καὶ τραπεζοποιῶν παρείχοντο χρείας
 τοῖς παραγινομένοις πρὸς τὰς ἱερουργίας, καὶ ὅτι ἦν αὐτοῖς
 ἀπὸ τῶν πράξεων ὀνόματα Μαγίδες καὶ Γογγύλοι, ἐπειδὴ τὰς
 μάζας, φησὶν Ἀριστοφάνης ( Pac. 27 ), ἐν ταῖς
 θοίναις δι’ ἡμέρας τρίβοντες παρεῖχον ὥσπερ ἐν 
 γυναιξὶ γογγύλας μεμαγμένας. καλοῦνται δὲ καὶ μέχρι νῦν
 τινες αὐτῶν Χοίρακοι καὶ Ἀμνοὶ καὶ Ἀρτυσίλεῳ καὶ Σήσαμοι
 καὶ Ἀρτυσίτραγοι καὶ Νεωκόροι καὶ Ἰχθυβόλοι, τῶν δὲ γυναικῶν Κυμινάνθαι, κοινῇ δὲ πάντες
 Ἐλεοδύται διὰ τὸ τοῖς ἐλεοῖς ὑποδύεσθαι διακονοῦντες ἐν
 ταῖς θοίναις. ἐλεὸς δ’ ἐστὶν ἡ μαγειρικὴ τράπεζα. Ὅμηρος· 
 Il. 9.215 
 
 αὐτὰρ ἐπεί ῥ’ ὤπτησε καὶ εἰν ἐλεοῖσιν ἔθηκε. 
 
 ὅθεν καὶ Πολυκράτων ὁ Κρίθωνος Ῥηναιεὺς δίκην
 γραφόμενος οὐ Δηλίους αὐτοὺς ὀνομάζει, ἀλλὰ τὸ κοινὸν τῶν
 Ἐλεοδυτῶν ἐπῃτιάσατο. καὶ ὁ τῶν Ἀμφικτυόνων δὲ νόμος
 κελεύει ὕδωρ παρέχειν ἐλεοδύτας, τοὺς τραπεζοποιοὺς καὶ
 τοὺς τοιούτους διακόνους σημαίνων. Κρίτων δ’ ὁ κωμῳδιοποιὸς
 ἐν Φιλοπράγμονι παρασίτους τοῦ θεοῦ καλεῖ τοὺς Δηλίους διὰ
 τούτων ( IV 537 M )· 
 Φοίνικα μεγάλου κύριον βαλλαντίου 
 ναύκληρον ἐν τῷ λιμένι ποιήσας ἄπλουν 
 καὶ φορμιῶσαι ναῦς ἀναγκάσας δύο, 
 εἰς Δῆλον ἐλθεῖν ἠθέλησ’ ἐκ Πειραιῶς, 
 πάντων ἀκούων διότι παρασίτῳ τόπος 
 οὗτος τρία μόνος ἀγαθὰ κεκτῆσθαι δοκεῖ, 
 εὔοψον ἀγοράν, παντοδαπὸν ὁρμοῦντ’ ὄχλον, 
 αὐτοὺς παρασίτους τοῦ θεοῦ τοὺς Δηλίους.

Ἀχαιὸς δ’ ὁ Ἐρετριεὺς ἐν Ἀλκμαίωνι τῷ σατυρικῷ
 καρυκκοποιοὺς καλεῖ τοὺς Δελφοὺς διὰ τούτων ( p. 581
 N )· 
 καρυκκοποιοὺς προσβλέπων βδελύττομαι, 
 παρόσον τὰ ἱερεῖα περιτέμνοντες δῆλον ὡς
 ἐμαγείρευον αὐτὰ καὶ ἐκαρύκκευον. εἰς ταῦτα δὲ ἀποβλέπων
 καὶ Ἀριστοφάνης ἔφη ( I 560 K )· 
 
 ἀλλ’ ὦ Δελφῶν πλείστας ἀκονῶν 
 Φοῖβε μαχαίρας 
 καὶ προδιδάσκων τοὺς σοὺς προπόλους. 
 κἀν τοῖς ἑξῆς δ’ ὁ Ἀχαιός φησιν· 
 τίς ὑποκεκρυμμένος μένει, 
 σαραβάκων κοπίδων συνομώνυμε; 
 ἐπισκώπτουσι γὰρ οἱ Σάτυροι τοὺς Δελφοὺς ὡς περὶ
 τὰς θυσίας καὶ τὰς θοίνας διατρίβοντας. Σῆμος δ’ ἐν
 δʹ Δηλιάδος ( FHG IV 493 )
 ‘Δελφοῖς, φησί, παραγινομένοις εἰς Δῆλον παρεῖχον Δήλιοι
 ἅλας καὶ ὄξος καὶ ἔλαιον καὶ ξύλα καὶ στρώματα.’
 Ἀριστοτέλης δ’ ( p. 561 R ) ἢ Θεόφραστος ἐν τοῖς
 ὑπομνήμασι περὶ Μαγνήτων λέγων τῶν ἐπὶ τοῦ Μαιάνδρου
 ποταμοῦ ὅτι Δελφῶν εἰσιν ἄποικοι τὰς αὐτὰς ἐπιτελοῦντας
 αὐτοὺς ποιεῖ χρείας τοῖς παραγιγνομένοις τῶν ξένων, λέγων
 οὕτως· ‘Μάγνητες οἱ ἐπὶ τῷ Μαιάνδρῳ ποταμῷ κατοικοῦντες
 ἱεροὶ τοῦ θεοῦ, Δελφῶν ἄποικοι, παρέχουσι τοῖς ἐπιδημοῦσι
 στέγην, ἅλας, ἔλαιον, ὄξος, ἔτι λύχνον, κλίνας, στρώματα,
 τραπέζας. Δημήτριος δ’ ὁ Σκήψιος ἐν ἑκκαιδεκάτῳ Τρωικοῦ
 διακόσμου ( fr. 10 Gaede ) ἐν τῇ Λακωνικῇ φησιν
 ἐπὶ τῆς ὁδοῦ τῆς καλουμένης Ὑακινθίδος ἱδρῦσθαι ἥρωας
 Μάττωνα καὶ Κεράωνα ὑπὸ τῶν ἐν τοῖς φιδιτίοις ποιούντων τε
 τὰς μάζας καὶ κεραννύντων τὸν οἶνον διακόνων. ὁ δ’ αὐτὸς
 ἱστορεῖ κἀν τῷ τετάρτῳ καὶ εἰκοστῷ τῆς αὐτῆς πραγματείας
 ( fr. 14 ) Δαίτην ἥρωα τιμώμενον παρὰ τοῖς
 Τρωσίν, οὗ μνημονεύειν Μίμνερμον ( fr. 18 B ).
 κἀν Κύπρῳ δέ φησι τιμᾶσθαι Ἡγήσανδρος ὁ
 Δελφὸς ( FHG IV 419 ) Δία Εἰλαπιναστήν τε καὶ
 Σπλαγχνοτόμον.’

πολλῶν δὲ τοιούτων ἔτι λεγομένων ἐκ τῶν γειτόνων τις
 ἐξηκούσθη ὑδραύλεως ἦχος πάνυ τι ἡδὺς καὶ τερπνός, ὡς
 πάντας ἡμᾶς ἐπιστραφῆναι θελχθέντας ὑπὸ τῆς ἐμμελείας. καὶ
 ὁ Οὐλπιανὸς ἀποβλέψας πρὸς τὸν μουσικὸν Ἀλκείδην ‘ἀκούεις,
 ἔφη, μουσικώτατε ἀνδρῶν, τῆς καλῆς ταύτης συμφωνίας, ἥτις
 ἡμᾶς ἐπέστρεψεν πάντας κατακηληθέντας ὑπὸ τῆς
 μουσικῆς ; καὶ οὐχ ὡς ὁ παρ’ ὑμῖν τοῖς Ἀλεξανδρεῦσι
 πολὺς ὁ μόναυλος ἀλγηδόνα μᾶλλον τοῖς ἀκούουσι παρέχων ἤ
 τινα τέρψιν μουσικήν.’ καὶ ὁ Ἀλκείδης ἔφη· ‘ἀλλὰ μὴν καὶ τὸ
 ὄργανον τοῦτο ἡ ὕδραυλις, εἴτε τῶν ἐντατῶν αὐτὸ θέλεις εἴτε
 τῶν ἐμπνευστῶν, Ἀλεξανδρέως ἐστὶν ἡμεδαποῦ εὕρημα, κουρέως
 τὴν τέχνην· Κτησίβιος δ’ αὐτῷ τοὔνομα. ἱστορεῖ δὲ τοῦτο
 Ἀριστοκλῆς ἐν τῷ περὶ χορῶν οὑτωσί πως λέγων· ‘ζητεῖται δὲ
 πότερα τῶν ἐμπνευστῶν ἐστιν ὀργάνων ἡ ὕδραυλις ἢ τῶν
 ἐντατῶν. Ἀριστόξενος μὲν οὖν τοῦτο οὐκ οἶδε. λέγεται δὲ
 Πλάτωνα μικράν τινα ἔννοιαν δοῦναι τοῦ κατασκευάσματος
 νυκτερινὸν ποιήσαντα ὡρολόγιον ἐοικὸς τῷ ὑδραυλικῷ οἷον
 κλεψύδραν μεγάλην λίαν. καὶ τὸ ὑδραυλικὸν δὲ ὄργανον δοκεῖ
 κλεψύδρα εἶναι. ἐντατὸν οὖν καὶ καθαπτὸν οὐκ ἂν νομισθείη,
 ἐμπνευστὸν δὲ ἂν ἴσως ῥηθείη διὰ τὸ ἐμπνεῖσθαι τὸ ὄργανον
 ὑπὸ τοῦ ὕδατος. κατεστραμμένοι γάρ εἰσιν οἱ αὐλοὶ εἰς τὸ
 ὕδωρ καὶ ἀρασσομένου τοῦ ὕδατος ὑπό τινος νεανίσκου, ἔτι δὲ διικνουμένων ἀξινῶν διὰ τοῦ ὀργάνου
 ἐμπνέονται οἱ αὐλοὶ καὶ ἦχον ἀποτελοῦσι προσηνῆ. ἔοικεν δὲ
 τὸ ὄργανον βωμῷ στρογγύλῳ, καί φασι τοῦτο εὑρῆσθαι ὑπὸ
 Κτησιβίου κουρέως ἐνταῦθα οἰκοῦντος ἐν τῇ Ἀσπενδίᾳ ἐπὶ τοῦ
 δευτέρου Εὐεργέτου, διαπρέψαι τέ φασι μεγάλως. τουτονὶ οὖν
 καὶ τὴν αὑτοῦ διδάξαι γυναῖκα Θαίδα.’ Τρύφων δ’ ἐν τρίτῳ
 περὶ ὀνομασιῶν (ἐστὶ δὲ τὸ σύγγραμμα περὶ αὐλῶν καὶ
 ὀργάνων) συγγράψαι φησὶ ( fr. 111 V ) περὶ τῆς
 ὑδραύλεως Κτησίβιον τὸν μηχανικόν. ἐγὼ δὲ οὐκ οἶδα εἰ περὶ
 τὸ ὄνομα σφάλλεται. ὁ μέντοι Ἀριστόξενος προκρίνει τὰ
 ἐντατὰ καὶ καθαπτὰ τῶν ὀργάνων τῶν ἐμπνευστῶν, ῥᾴδια εἶναι
 φάσκων τὰ ἐμπνευστά· πολλοὺς γὰρ μὴ διδαχθέντας αὐλεῖν τε
 καὶ συρίζειν, ὥσπερ τοὺς ποιμένας.

καὶ τοσαῦτα μὲν ἔχω σοι ἐγὼ λέγειν περὶ τοῦ ὑδραυλικοῦ
 ὀργάνου, Οὐλπιανέ. γιγγραίνοισι γὰρ οἱ Φοίνικες, ὥς φησιν ὁ
 Ξενοφῶν, ἐχρῶντο αὐλοῖς σπιθαμιαίοις τὸ μέγεθος, ὀξὺ καὶ
 γοερὸν φθεγγομένοις. τούτοις δὲ καὶ οἱ Κᾶρες χρῶνται ἐν
 τοῖς θρήνοις, εἰ μὴ ἄρα καὶ ἡ Καρία Φοινίκη ἐκαλεῖτο, ὡς
 παρὰ Κορίννῃ ( fr. 27 B ) καὶ Βακχυλίδῃ
 ( fr. 53 B ) ἔστιν εὑρεῖν. ὀνομάζονται δὲ οἱ
 αὐλοὶ γίγγροι ὑπὸ τῶν Φοινίκων ἀπὸ τῶν περὶ Ἄδωνιν θρήνων·
 τὸν γὰρ Ἄδωνιν Γίγγρην καλεῖτε ὑμεῖς οἱ Φοίνικες, ὡς
 ἱστορεῖ Δημοκλείδης. μνημονεύει τῶν γίγγρων αὐλῶν Ἀντιφάνης
 ἐν Ἰατρῷ ( II 54 K ) καὶ Μένανδρος ἐν Καρίνῃ ( IV 144 M ) Ἄμφις τ᾽
 ἐν Διθυράμβῳ λέγων οὕτως ( II 239 K ) 
 ἐγὼ δὲ τὸν γίγγραν γε τὸν σοφώτατον. 
 Β. τίς δ’ ἔσθ’ ὁ γίγγρας; Α. καινὸν ἐξεύρημά τι 
 ἡμέτερον, ὃ θεάτρῳ μὲν οὐδεπώποτε 
 ἔδειξ᾽, Ἀθήνησιν δὲ κατακεχρημένον 
 ἐν συμποσίοις ἤδη ᾽στί. Β. διὰ τί δ’ οὐκ ἄγεις 
 εἰς τὸν ὄχλον αὐτό; Α. διότι φυλὴν περιμένω 
 σφόδρα φιλονικοῦσαν λαχεῖν τιν᾽. οἶδα γὰρ 
 ὅτι πάντα πράγματ’ ἀνατριαινώσει κρότοις. 
 καὶ Ἀξιόνικος ἐν Φιλευριπίδῃ ( II 412
 K )· 
 οὕτω γὰρ ἐπὶ τοῖς μέλεσι τοῖς Εὐριπίδου 
 ἄμφω νοσοῦσιν, ὥστε τἄλλ’ αὐτοῖς δοκεῖν 
 εἶναι μέλη γιγγραντὰ καὶ κακὸν μέγα.

πόσῳ δὲ κρεῖττον, ὦ Οὐλπιανὲ σοφώτατε, τὸ ὑδραυλικὸν τοῦτο
 ὄργανον τοῦ καλουμένου νάβλα, ὅν φησι Σώπατρος ὁ παρῳδὸς ἐν
 τῷ ἐπιγραφομένῳ δράματι Πύλαι Φοινίκων εἶναι καὶ τοῦτον
 εὕρημα. λέγει δ’ οὕτως· 
 οὔτε τοῦ Σιδωνίου νάβλα 
 λαρυγγόφωνος ἐκκεχόρδωται τύπος. 
 καὶ ἐν Μυστάκου δὲ θητίῳ φησί· 
 νάβλας ἐν ἄρθροις γραμμάτων οὐκ εὐμελής, 
 ᾧ λωτὸς ἐν πλευροῖσιν ἄψυχος παγεὶς 
 ἔμπνουν ἀνίει μοῦσαν. ἐγρέτου δέ τις 
 τὸν ἡδονῆς μελῳδὸν εὐάζων χορόν. 
 Φιλήμων ἐν Μοιχῷ ( II 489 K )· 
 
 ἔδει παρεῖναι, Παρμένων, αὐλητρίδ’ ἢ 
 νάβλαν τιν᾽. Β. ὁ δὲ νάβλας τί ἐστιν; ... 
 Α. .... οὐκ οἶδας, ἐμβρόντητε σύ; 
 Β. μὰ Δία. Α. τί φής; οὐκ οἶσθα νάβλαν; οὐδὲν οὖν 
 οἶσθ’ ἀγαθόν. οὐδὲ σαμβυκίστριαν; 
 καὶ τὸ τρίγωνον δὲ καλούμενον ὄργανον Ἰόβας ἐν
 τετάρτῳ θεατρικῆς ἱστορίας ( FHG III 481 ) Σύρων
 εὕρημά φησιν εἶναι, ὡς καὶ τὸν καλούμενον λυροφοίνικα ....
 σαμβύκην. τοῦτο δὲ τὸ ὄργανον Νεάνθης ὁ Κυζικηνὸς ἐν
 αʹ Ὥρων ( FHG III 3 ) εὕρημα εἶναι
 λέγει Ἰβύκου τοῦ Ῥηγίνου ποιητοῦ, ὡς καὶ Ἀνακρέοντος τὸ
 βάρβιτον. ἐπεὶ δὲ ἡμῶν τῶν Ἀλεξανδρέων κατατρέχεις ὡς
 ἀμούσων καὶ τὸν μόναυλον συνεχῶς ὀνομάζεις ἐπιχωριάζοντα
 παρ’ ἡμῖν, ἄκουε καὶ περὶ αὐτοῦ ἃ νῦν ἔχω σοι λέγειν ἐν
 προχείρῳ.

Ἰόβας μὲν γὰρ ἐν τῷ προειρημένῳ συγγράμματι Αἰγυπτίους
 φησὶν λέγειν τὸν μόναυλον Ὀσίριδος εἶναι εὕρημα, καθάπερ
 καὶ τὸν καλούμενον φώτιγγα πλαγίαυλον, οὗ καὶ αὐτοῦ
 παραστήσομαι μνημονεύοντα ἐλλόγιμον ἄνδρα. ἐπιχωριάζει γὰρ
 καὶ ὁ φῶτιγξ αὐλὸς παρ’ ἡμῖν. τοῦ δὲ μοναύλου μνημονεύει
 Σοφοκλῆς μὲν ἐν Θαμύρᾳ οὕτως ( fr. 221 N )·
 
 οἴχωκε γὰρ κροτητὰ πηκτίδων μέλη, 
 λύρᾳ μοναύλοις τε χειμωντεως 
 ναος στέρημα κωμασάσης. 
 Ἀραρὼς δ’ ἐν Πανὸς γοναῖς ( II 217 K )·
 
 ἀναρπάσας μόναυλον εὐθὺς πῶς δοκεῖς 
 κούφως ἀνήλλετο. 
 
 Ἀναξανδρίδης δ’ ἐν Θησαυρῷ ( ib. 142 )·
 
 ἀναλαβὼν 
 μόναυλον ηὔλουν τὸν ὑμέναιον. 
 καὶ ἐν Φιαληφόρῳ ( ib. 158 )· 
 .. τὸν μόναυλον ποῖ τέτροφας; οὗτος Σύρε. 
 Β. ποῖον μόναυλον; Α. τὸν κάλαμον. 
 Σώπατρος Βακχίδι· 
 καὶ τὸ μόναυλον μέλος ἤχησε. 
 Πρωταγορίδης δ’ ὁ Κυζικηνὸς ἐν δευτέρῳ περὶ τῶν
 ἐπὶ Δάφνῃ πανηγύρεών ( FHG IV 484 ) φησιν·
 ‘παντὸς δὲ ὀργάνου καταμιτον ἧπται, κροτάλων, ὑπὸ φανοῦ,
 πανδούρου, τῷ τε ἡδεῖ μοναύλῳ τὰς ἡδίστας ἁρμονίας
 ἀναμινυρίζει.’ Ποσειδώνιος δ’ ὁ ἀπὸ τῆς στοᾶς φιλόσοφος ἐν
 τῇ τρίτῃ τῶν ἱστοριῶν διηγούμενος περὶ τοῦ Ἀπαμέων πρὸς
 Λαρισαίους πολέμου γράφει τάδε ( FHG III 253 )·
 ‘παραζωνίδια καὶ λογχάρι’ ἀνειληφότες ἰῷ καὶ ῥύπῳ
 κεκρυμμένα, πετάσια δ’ ἐπιτεθειμένοι καὶ προσκόπια σκιὰν
 μὲν ποιοῦντα, καταπνεῖσθαι δ’ οὐ κωλύοντα τοὺς τραχήλους,
 ὄνους ἐφελκόμενοι γέμοντας οἴνου καὶ βρωμάτων παντοδαπῶν,
 οἷς παρέκειτο φωτίγγια καὶ μοναύλια, κώμων οὐ πολέμων
 ὄργανα.’ οὐκ ἀγνοῶ δὲ ὅτι Ἀμερίας ὁ Μακεδὼν ἐν ταῖς
 Γλώσσαις τιτύρινόν φησι καλεῖσθαι τὸν μόναυλον. ἴδε
 ἀπέχεις, καλὲ Οὐλπιανέ, καὶ τὸν τῆς φώτιγγος μνημονεύοντα·
 ὅτι δὲ ὁ μόναυλος ἦν ὁ νῦν καλούμενος καλαμαύλης σαφῶς
 παρίστησιν Ἡδύλος ἐν τοῖς ἐπιγράμμασιν οὑτωσὶ λέγων· 
 
 τοῦτο Θέων ὁ μόναυλος ὑπ’ ἠρίον ὁ γλυκὺς
 οἰκεῖ 
 αὐλητής, μίμων ἡ ᾽ν θυμέλῃσι Χάρις. 
 τυφλὸς ὑπαὶ γήρως εἶχεν καὶ Σκίρπαλον υἱόν, 
 νήπιον ὅντ’ ἐκάλει Σκίρπαλος Εὐπαλάμου, 
 ἤειδεν δ’ αὐτοῦ τὰ γενέθλια· τοῦτο γὰρ εἶχεν, 
 πανμαρπᾶν ηδυσμα σημανέων. 
 ηὔλει δὴ Γλαύκης μεμεθυσμένα παίγνια Μουσέων 
 ἢ τὸν ἐν ἀκρήτοις Βάτταλον ἡδυπότην 
 ἢ καὶ Κώταλον ἢ καὶ Πάκαλον. ἀλλὰ Θέωνα 
 τὸν καλαμαυλήτην εἴπατε ‘χαῖρε Θέων.’ 
 ὥσπερ οὖν τοὺς τῷ καλάμῳ αὐλοῦντας καλαμαύλας
 λέγουσι νῦν, οὕτω καὶ ῥαππαύλας, ὥς φησιν Ἀμερίας ὁ Μακεδὼν
 ἐν ταῖς Γλώσσαις, τοὺς τῇ καλάμῃ αὐλοῦντας.

γινώσκειν δὲ βούλομαί σε, ἀνδρῶν λῷστε Οὐλπιανέ, ὅτι
 Ἀλεξανδρέων μουσικώτεροι ἄλλοι γενέσθαι οὐχ ἱστόρηνται, καὶ
 οὐ λέγω περὶ κιθαρῳδίαν μόνην, ἧς καὶ ὁ εὐτελέστατος παρ᾽
 ἡμῖν ἰδιώτης προσέτι τε καὶ ἀναλφάβητος οὕτως ἐστὶ συνήθης
 ὡς τάχιστα ἐλέγχειν τὰ παρὰ τὰς κρούσεις ἁμαρτήματα
 γινόμενα, ἀλλὰ καὶ περὶ αὐλούς εἰσι μουσικώτατοι οὐ μόνον
 τοὺς παρθενίους καλουμένους καὶ παιδικούς, ἀλλὰ καὶ τοὺς
 ἀνδρείους, οἵτινες καλοῦνται τέλειοί τε καὶ ὑπερτέλειοι,
 καὶ τοὺς κιθαριστηρίους δὲ καὶ τοὺς δακτυλικούς. τοὺς γὰρ
 ἐλύμους αὐλούς, ὧν μνημονεύει Σοφοκλῆς
 ἐν Νιόβῃ ( fr. 409 N ) τε κἀν Τυμπανισταῖς
 ( fr. 581 ), οὐκ ἄλλους τινὰς εἶναι ἀκούομεν
 ἢ τοὺς Φρυγίους, ὧν καὶ αὐτῶν ἐμπείρως ἔχουσιν Ἀλεξανδρεῖς.
 οἴδασι δὲ καὶ τοὺς διόπους ἔτι τε μεσοκόπους καὶ τοὺς
 καλουμένους ὑποτρήτους. τῶν δ’ ἐλύμων αὐλῶν μνημονεύει καὶ
 Καλλίας ἐν Πεδήταις ( I 697 K ). Ἰόβας δὲ
 τούτους Φρυγῶν μὲν εἶναι εὕρημα, ὀνομάζεσθαι δὲ καὶ
 σκυταλείας, κατ’ ἐμφέρειαν τοῦ πάχους. χρῆσθαι δ’ αὐτοῖς
 καὶ Κυπρίους φησὶ Κρατῖνος ὁ νεώτερος ἐν Θηραμένῃ ( II
 290 K ). οἴδαμεν δὲ καὶ τοὺς ἡμιόπους καλουμένους,
 περὶ ὧν φησιν Ἀνακρέων ( fr. 20 B )· 
 τίς ἐρασμίην 
 τρέψας θυμὸν ἐς ἥβην τερένων ἡμιόπων ὑπ’ αὐλῶν 
 ὀρχεῖται; 
 εἰσὶ δ’ οἱ αὐλοὶ οὗτοι ἐλάσσονες τῶν τελείων.
 Αἰσχύλος γοῦν κατὰ μεταφορὰν ἐν Ἰξίονί φησι ( fr. 86
 N )· 
 τὸν δ’ ἡμίοπον καὶ τὸν ἐλάσσονα 
 ταχέως ὁ μέγας καταπίνει. 
 εἰσὶν δ’ οἱ αὐτοὶ τοῖς παιδικοῖς καλουμένοις, οἷς
 οὐκ οὖσιν ἐναγωνίοις πρὸς τὰς εὐωχίας χρῶνται. διὸ καὶ
 τέρενας αὐτοὺς κέκληκεν ὁ Ἀνακρέων.

οἶδα δὲ καὶ ἄλλα γένη αὐλῶν τραγικῶν τε καὶ λυσιῳδικῶν καὶ
 κιθαριστηρίων, ὧν μνημονεύουσιν Ἔφορός τ’ ἐν τοῖς εὑρήμασι ( FHG I 276 )
 καὶ Εὐφράνωρ ὁ Πυθαγορικὸς ἐν τῷ περὶ αὐλῶν, ἔτι δὲ καὶ
 Ἄλεξις ὧν καὶ αὐτὸς ἐν τῷ περὶ αὐλῶν. ὁ δὲ καλάμινος αὐλὸς
 τιτύρινος καλεῖται παρὰ τοῖς ἐν Ἰταλίᾳ Δωριεῦσιν, ὡς
 Ἀρτεμίδωρος ἱστορεῖ ὁ Ἀριστοφάνειος ἐν βʹ περὶ
 Δωρίδος. ὁ δὲ μάγαδις καλούμενος αὐλὸς ὁ καὶ παλαιομάγαδις
 ὀνομαζόμενος ἐν ταὐτῷ ὀξὺν καὶ βαρὺν φθόγγον ἐπιδείκνυται,
 ὡς Ἀναξανδρίδης ἐν Ὁπλομάχῳ φησί ( II 149 K )·
 
 μαγάδι λαλήσω μικρὸν ἅμα σοι καὶ μέγα. 
 οἱ δὲ καλούμενοι λώτινοι αὐλοὶ οὗτοί εἰσιν οἱ ὑπὸ
 Ἀλεξανδρέων καλούμενοι φώτιγγες. κατασκευάζονται δ’ ἐκ τοῦ
 καλουμένου λωτοῦ· ξύλον δ’ ἐστὶ τοῦτο γινόμενον ἐν Λιβύῃ.
 Θηβαίων δ’ εὕρημά φησιν εἶναι Ἰόβας τὸν ἐκ νεβροῦ κώλων
 κατασκευαζόμενον αὐλόν. ὁ δὲ Τρύφων φησὶ ( fr. 112
 V ) καὶ τοὺς καλουμένους ἐλεφαντίνους αὐλοὺς παρὰ
 Φοίνιξιν ἀνατρηθῆναι. οἶδα δὲ ὅτι καὶ μάγαδις ὄργανόν ἐστιν
 ἐντατὸν καθάπερ καὶ κιθάρα, λύρα, βάρβιτον. Εὐφορίων δὲ ὁ
 ἐποποιὸς ἐν τῷ περὶ Ἰσθμίων ( fr. 32 M ) ‘οἱ
 νῦν, φησίν, καλούμενοι ναβλισταὶ καὶ πανδουρισταὶ καὶ
 σαμβυκισταὶ καινῷ μὲν οὐδενὶ χρῶνται ὀργάνῳ. τὸν γὰρ
 βάρωμον καὶ βάρβιτον, ὧν Σαπφὼ ( fr. 154 ) καὶ
 Ἀνακρέων ( fr. 143 ) μνημονεύουσι, καὶ τὴν
 μάγαδιν καὶ τὰ τρίγωνα καὶ τὰς σαμβύκας ἀρχαῖα εἶναι. ἐν
 γοῦν Μιτυλήνῃ μίαν τῶν Μουσῶν πεποιῆσθαι ὑπὸ Λεσβοθέμιδος
 ἔχουσαν σαμβύκην.’ Ἀριστόξενος δ’ ἔκφυλα ὄργανα καλεῖ φοίνικας καὶ πηκτίδας καὶ μαγάδιδας
 σαμβύκας τε καὶ τρίγωνα καὶ κλεψιάμβους καὶ σκινδαψοὺς καὶ
 τὸ ἐννεάχορδον καλούμενον. Πλάτων δ’ ἐν τρίτῳ Πολιτείας
 ( p. 399 c ) φησίν· ‘οὐκ ἄρα, ἦν δ’ ἐγώ,
 πολυχορδίας γε οὐδὲ παναρμονίου ἡμῖν δεήσει ἐν ταῖς ᾠδαῖς
 τε καὶ μέλεσιν. οὔ μοι, ἔφη, φαίνεται. τριγώνων ἄρα καὶ
 πηκτίδων καὶ πάντων ὀργάνων ὅσα πολύχορδα καὶ παναρμόνια
 ...’

ἐστὶν δ’ ὁ σκινδαψὸς τετράχορδον ὄργανον, ὡς ὁ παρῳδός φησι
 Μάτρων ἐν τούτοις· 
 οὐδ’ ἀπὸ πασσαλόφιν κρέμασαν, ὅθι περ τετάνυστο 
 σκινδαψὸς τετράχορδος ἀνηλακάτοιο γυναικός. 
 μνημονεύει αὐτοῦ καὶ Θεόπομπος ὁ Κολοφώνιος
 ἐποποιὸς ἐν τῷ ἐπιγραφομένῳ Ἁρματίῳ· 
 σκινδαψὸν λυρόεντα μέγαν χείρεσσι τινάσσων, 
 οἰσύινον προμάλοιο τετυγμένον αἰζήεντος· 
 καὶ Ἀναξίλας ἐν Λυροποιῷ ( II 267 K )·
 
 ἐγὼ δὲ βαρβίτους τριχόρδους, πηκτίδας, 
 κιθάρας, λύρας, σκινδαψοὺς ἐξηρτυόμαν. 
 Σώπατρος δ’ ὁ παρῳδὸς ἐν τῷ ἐπιγραφομένῳ
 Μυστά κου θητίῳ δίχορδον εἶναί φησι τὴν
 πηκτίδα λέγων οὕτως· 
 πηκτὶς δὲ Μούσῃ γαυριῶσα βαρβάρῳ 
 δίχορδος εἰς σὴν χεῖρά πως κατεστάθη. 
 τῶν δὲ παριαμβίδων Ἐπίχαρμος ἐν Περιάλλῳ
 μνημονεύει οὕτως ( p. 249 L )· 
 Σεμέλα δὲ χορεύει· 
 
 καὶ ὑπᾴδει σφιν σοφὸς κιθάρᾳ παριαμβίδας· ἃ δὲ 
 γεγάθει 
 πυκινῶν κρεγμῶν ἀκροαζομένα. 
 τὸ δὲ ψαλτήριον, ὥς φησιν Ἰόβας, Ἀλέξανδρος ὁ
 Κυθήριος συνεπλήρωσε χορδαῖς καὶ ἐγγηράσας τῇ Ἐφεσίων πόλει
 ὡς σοφώτατον τῆς ἑαυτοῦ τέχνης τουτὶ τὸ εὕρημα ἀνέθηκε ἐν
 Ἀρτέμιδος. μνημονεύει δ’ ὁ Ἰόβας καὶ τοῦ λυροφοίνικος καὶ
 τοῦ ἐπιγονείου, ὃ νῦν εἰς ψαλτήριον ὄρθιον μετασχηματισθὲν
 διασῴζει τὴν τοῦ χρησαμένου προσηγορίαν. ἦν δ’ ὁ Ἐπίγονος
 φύσει μὲν Ἀμβρακιώτης, δημοποίητος δὲ Σικυώνιος·
 μουσικώτατος δ’ ὢν κατὰ χεῖρα δίχα πλήκτρου ἔψαλλεν. πάντων
 οὖν τούτων τῶν προειρημένων ὀργάνων καὶ αὐλῶν ἐμπείρως
 ἔχουσι καὶ τεχνικῶς Ἀλεξανδρεῖς, καὶ ἐν οἷς ἄν μου θέλῃς
 ἀποπειραθῆναι ἐπιδείξομαί σοι ἐγὼ αὐτός, πολλῶν ἄλλων
 μουσικωτέρων μου ἐν τῇ πατρίδι ὑπαρχόντων.

Ἀλέξανδρος δὲ ὁ πολίτης μου (οὗτος δ’ οὐ πρὸ πολλοῦ
 τετελεύτηκε) δημοσίᾳ ἐπιδειξάμενος ἐν τῷ τριγώνῳ
 ἐπικαλουμένῳ ὀργάνῳ οὕτως ἐποίησε πάντας Ῥωμαίους
 μουσομανεῖν ὡς τοὺς πολλοὺς καὶ ἀπομνημονεύειν αὐτοῦ τὰ
 κρούσματα. μνημονεύει δὲ τοῦ τριγώνου τούτου καὶ Σοφοκλῆς
 ἐν μὲν Μυσοῖς οὕτως ( fr. 375 N )· 
 πολὺς δὲ Φρὺξ τρίγωνος ἀντίσπαστά τε 
 Λυδῆς ἐφυμνεῖ πηκτίδος συγχορδίᾳ, 
 καὶ ἐν Θαμύρᾳ ( fr. 219 ). Ἀριστοφάνης
 δ’ ἐν Δαιταλεῦσι ( I 454 K ) καὶ Θεόπομπος ἐν
 Πηνελόπῃ ( ib. 746 ), Εὔπολις δ’ ἐν Βάπταις
 φησίν ( ib. 276 )· 
 
 ὃς καλῶς μὲν τυμπανίζει 
 καὶ διαψάλλει τριγώνοις. 
 τοῦ δὲ καλουμένου πανδούρου Εὐφορίων μέν, ὡς
 προείρηται ( p. 182 e ), καὶ Πρωταγορίδης ἐν
 βʹ περὶ τῶν ἐπὶ Δάφνῃ πανηγύρεων. Πυθαγόρας
 δὲ ὁ γεγραφὼς περὶ τῆς Ἐρυθρᾶς θαλάσσης τοὺς Τρωγλοδύτας
 φησὶ κατασκευάζειν τὴν πανδούραν ἐκ τῆς ἐν τῇ θαλάσσῃ
 φυομένης δάφνης. Τυρρηνῶν δ’ ἐστὶν εὕρημα κέρατά τε καὶ
 σάλπιγγες. Μητρόδωρος δ’ ὁ Χῖος ἐν Τρωικοῖς ( FHG III
 205 ) σύριγγα μέν φησιν εὑρεῖν Μαρσύαν καὶ αὐλὸν
 ἐν Κελαιναῖς, τῶν πρότερον ἑνὶ καλάμῳ συριζόντων. Εὐφορίων
 δ’ ὁ ἐποποιὸς ἐν τῷ περὶ μελοποιῶν ( fr. 33 M )
 τὴν μὲν μονοκάλαμον σύριγγα Ἑρμῆν εὑρεῖν, τινὰς δ’ ἱστορεῖν
 Σεύθην καὶ Ῥωνάκην τοὺς Μαιδούς, τὴν δὲ πολυκάλαμον
 Σιληνόν, Μαρσύαν δὲ τὴν κηρόδετον.

ταῦτα ἔχεις παρ’ ἡμῶν τῶν Ἀλεξανδρέων, Οὐλπιανὲ
 ὀνοματοθήρα, τῶν περὶ τοὺς μοναύλους ἐσπουδακότων. οὐ γὰρ
 οἶδας ἱστοροῦντα Μενεκλέα τὸν Βαρκαῖον συγγραφέα ( FHG
 IV 451 ) ἔτι τε Ἄνδρωνα ἐν τοῖς Χρονικοῖς
 ( FHG II 352 ) τὸν Ἀλεξανδρέα, ὅτι
 Ἀλεξανδρεῖς εἰσιν οἱ παιδεύσαντες πάντας τοὺς Ἕλληνας καὶ
 τοὺς βαρβάρους, ἐκλειπούσης ἤδη τῆς ἐγκυκλίου παιδείας διὰ
 τὰς γενομένας συνεχεῖς κινήσεις ἐν τοῖς κατὰ τοὺς
 Ἀλεξάνδρου διαδόχους χρόνοις. ἐγένετο οὖν ἀνανέωσις πάλιν
 παιδείας ἁπάσης κατὰ τὸν ἕβδομον βασιλεύσαντα Αἰγύπτου
 Πτολεμαῖον, τὸν κυρίως ὑπὸ τῶν Ἀλεξανδρέων καλούμενον Κακεργέτην. οὗτος γὰρ πολλοὺς τῶν
 Ἀλεξανδρέων ἀποσφάξας, οὐκ ὀλίγους δὲ καὶ φυγαδεύσας τῶν
 κατὰ τὸν ἀδελφὸν αὐτοῦ ἐφηβησάντων ἐποίησε πλήρεις τάς τε
 νήσους καὶ πόλεις ἀνδρῶν γραμματικῶν, φιλοσόφων, γεωμετρῶν,
 μουσικῶν, ζωγράφων, παιδοτριβῶν τε καὶ ἰατρῶν καὶ ἄλλων
 πολλῶν τεχνιτῶν· οἳ διὰ τὸ πένεσθαι διδάσκοντες ἃ ἠπίσταντο
 πολλοὺς κατεσκεύασαν ἄνδρας ἐλλογίμους.

ἔμελεν δὲ τοῖς πάλαι πᾶσιν Ἕλλησι μουσικῆς· διόπερ καὶ ἡ
 αὐλητικὴ περισπούδαστος ἦν. Χαμαιλέων γοῦν ὁ Ἡρακλεώτης ἐν
 τῷ ἐπιγραφομένῳ Προτρεπτικῷ Λακεδαιμονίους φησὶ καὶ
 Θηβαίους πάντας αὐλεῖν μανθάνειν Ἡρακλεώτας τε τοὺς ἐν τῷ
 Πόντῳ καθ’ ἑαυτὸν ἔτι Ἀθηναίων τε τοὺς ἐπιφανεστάτους,
 Καλλίαν τε τὸν Ἱππονίκου καὶ Κριτίαν τὸν Καλλαίσχρου.
 Δοῦρις δ’ ἐν τῷ περὶ Εὐριπίδου καὶ Σοφοκλέους Ἀλκιβιάδην
 φησὶ μαθεῖν τὴν αὐλητικὴν οὐ παρὰ τοῦ τυχόντος, ἀλλὰ
 Προνόμου τοῦ μεγίστην ἐσχηκότος δόξαν. Ἀριστόξενος δὲ καὶ
 Ἐπαμινώνδαν τὸν Θηβαῖον αὐλεῖν μαθεῖν παρὰ Ὀλυμπιοδώρῳ καὶ
 Ὀρθαγόρᾳ. καὶ τῶν Πυθαγορικῶν δὲ πολλοὶ τὴν αὐλητικὴν
 ἤσκησαν, ὡς Εὐφράνωρ τε καὶ Ἀρχύτας Φιλόλαός τε ἄλλοι τε
 οὐκ ὀλίγοι. ὁ δ’ Εὐφράνωρ καὶ σύγγραμμα περὶ αὐλῶν
 κατέλιπεν· ὁμοίως δὲ καὶ ὁ Ἀρχύτας. ἐμφανίζει δὲ καὶ ὁ
 Ἀριστοφάνης ἐν τοῖς Δαιταλεῦσι τὴν περὶ τὸ πρᾶγμα τοῦτο
 σπουδὴν ὅταν λέγῃ ( I 448 K )· 
 ὅστις δ’ αὐτὴν αὐλοῖς καὶ λύραισι κατατέτριμμαι 
 χρώμενος, 
 εἶτά με σκάπτειν κελεύεις; 
 
 Φρύνιχος Ἐφιάλτῃ ( ib. 370 )· 
 οὐ τουτονὶ μέντοι σὺ κιθαρίζειν ποτὲ 
 αὐλεῖν τ’ ἐδίδαξας; 
 καὶ τὴν Ἀθηνᾶν δέ φησιν Ἐπίχαρμος ἐν Μούσαις
 ( p. 238 L ) ἐπαυλῆσαι τοῖς Διοσκόροις τὸν
 ἐνόπλιον. Ἴων δ’ ἐν Φοίνικι ἢ Καινεῖ ( p. 573
 N ) ἀλέκτορα τὸν αὐλὸν καλεῖ ἐν τούτοις· 
 ἐπὶ δ’ αὐλὸς ἀλέκτωρ Λύδιον ὕμνον ἀχέων. 
 ἐν δὲ Φρουροῖς τὸν ἀλεκτρυόνα Ἰδαῖον εἴρηκε
 σύριγγα διὰ τούτων ( fr. 45 )· 
 ῥοθεῖ δέ τοι σῦριγξ Ἰδαῖος ἀλέκτωρ. 
 ἐν δὲ τῷ βʹ Φοίνικι ὁ αὐτὸς Ἴων φησίν
 ( fr. 42 )· 
 ἔκτυπον ἄγων βαρὺν αὐλὸν τρέχοντι ῥυθμῷ, 
 οὕτω λέγων τῷ Φρυγίῳ· βαρὺς γὰρ οὗτος· παρ’ ὃ καὶ
 τὸ κέρας αὐτῷ προσάπτουσιν ἀναλογοῦν τῷ τῶν σαλπίγγων
 κώδωνι.’ — 
 ἐπὶ τούτοις τέλος ἐχέτω καὶ ἥδε ἡ βίβλος, ἑταῖρε 
 Τιμόκρατες, ἱκανὸν εἰληφυῖα μῆκος.

ἀλλ’ ἐπεὶ πολὺς οὕτως λόγος συμποσίων πέρι διήντληται, ὦ
 Τιμόκρατες, ἐν τοῖς πρὸ τούτων, παρελίπομεν δὲ αὐτῶν τὰ
 χρησιμώτατα καὶ οὐ βαροῦντα τὴν ψυχήν, ὠφελοῦντα δὲ καὶ
 τρέφοντα κατὰ πανδαισίαν, ἅπερ ὁ θεῖος Ὅμηρος παρεισήγαγε,
 μνημονεύσω καὶ τὰ περὶ τούτων λεχθέντα
 ὑπὸ τοῦ πάντα ἀρίστου Μασουρίου. ἡμεῖς γὰρ κατὰ τὸν καλὸν
 Ἀγάθωνα ( fr. 11 N ) 
 τὸ μὲν πάρεργον ἔργον ὣς ποιούμεθα, 
 τὸ δ’ ἔργον ὡς πάρεργον ἐκπονούμεθα. 
 φησὶ δ’ οὖν ὁ ποιητὴς περὶ τοῦ Μενελάου τὸν λόγον
 ποιούμενος· 
 Od. 4.3 
 
 τὸν δ’ εὗρον δαινύντα γάμον πολλοῖσιν ἔτῃσιν 
 υἱέος ἠδὲ θυγατρὸς ἀμύμονος ᾧ ἐνὶ οἴκῳ, 
 
 ὡς νενόμισται ἄγειν συμπόσια περὶ τοὺς γάμους τῶν τε
 γαμηλίων θεῶν ἕνεκα καὶ τῆς οἱονεὶ μαρτυρίας. τὸ δὲ πρὸς
 τοὺς ξένους συμπόσιον ὁ τῆς Λυκίας βασιλεὺς διδάσκει οἷον
 εἶναι δεῖ, τὸν Βελλεροφόντην μεγαλοπρεπῶς δεξάμενος· 
 Il. 6.174 
 
 ἐννῆμαρ ξείνισσε καὶ ἐννέα βοῦς ἱέρευσε.

δοκεῖ γὰρ ἔχειν πρὸς φιλίαν τι ὁ οἶνος ἑλκυστικόν,
 παραθερμαίνων τὴν ψυχὴν καὶ διαχέων. διόπερ οὐδὲ πρότερον
 ἠρώτων οἵτινες εἶεν ἀλλ’ ὕστερον, ὡς τὴν ξενίαν αὐτὴν
 τιμῶντες, ἀλλ’ οὐ τοὺς ἐν μέρει καὶ καθ’ ἕκαστον ἡμῶν. τῶν
 δὲ νῦν δείπνων προνοοῦντες οἱ νομοθέται τά τε φυλετικὰ
 δεῖπνα καὶ τὰ δημοτικὰ προσέταξαν, ἔτι δὲ
 τοὺς θιάσους καὶ τὰ φρατρικὰ καὶ πάλιν τὰ 
 ὀργεωνικὰ λεγόμενα. πολλῶν γοῦν εἰσι φιλοσόφων ἐν ἄστει
 σύνοδοι τῶν μὲν Διογενιστῶν, τῶν δὲ Ἀντιπατριστῶν
 λεγομένων, τῶν δὲ Παναιτιαστῶν. κατέλιπε δὲ καὶ Θεόφραστος
 εἰς τὴν τοιαύτην σύνοδον χρήματα, μὰ Δί’ οὐχ ἵνα
 ἀκολασταίνωσι συνιόντες, ἀλλ’ ἵνα τὰ
 κατὰ τὸν τοῦ συμποσίου νόμον σωφρόνως καὶ πεπαιδευμένως
 διεξάγωσι. συνεδείπνουν δ’ ὁσημέραι οἱ περὶ πρύτανιν
 σώφρονα καὶ σωτήρια τῶν πόλεων σύνδειπνα. πρὸς γοῦν τοιοῦτο
 συμπόσιόν φησιν ὁ Δημοσθένης ἀνενηνέχθαι τὴν Ἐλατείας
 κατάληψιν ( 18, 169 )· ‘ἑσπέρα μὲν γὰρ ἦν, ἧκε
 δὲ ἀγγέλλων τις ὡς τοὺς πρυτάνεις ὡς Ἐλάτεια κατείληπται.’
 καὶ τοῖς φιλοσόφοις δὲ ἐπιμελὲς ἦν συνάγουσι τοὺς νέους
 μετ’ αὐτῶν πρός τινα τεταγμένον νόμον εὐωχεῖσθαι. τοῦ γοῦν
 Ξενοκράτους ἐν Ἀκαδημείᾳ καὶ πάλιν Ἀριστοτέλους ( fr.
 167 R ) συμποτικοί τινες ἦσαν νόμοι. τὰ δ’ ἐν
 Σπάρτῃ φιδίτια καὶ τὰ παρὰ τοῖς Κρησὶν ἀνδρεῖα μετὰ πάσης
 ἐπιμελείας αἱ πόλεις συνῆγον. διὸ καί τις οὐ κακῶς ἔφη
 ( P. L. II 73 B )· 
 οὐ χρὴ συμποσίοιο φίλους ἀπέχεσθαι ἑταίρους 
 δηρόν· ἀνάμνησις δὲ πέλει χαριεστάτη αὕτη. 
 Ἀντίπατρος δ’ ὁ φιλόσοφος συμπόσιόν ποτε συνάγων
 συνέταξε τοῖς ἐρχομένοις ὡς περὶ σοφισμάτων ἐροῦσιν.
 Ἀρκεσίλαον δέ φησιν εἰς συμπόσιον παρακληθέντα καὶ
 συγκατακλιθέντα ἑνὶ τῶν βορῶς ἐσθιόντων, αὐτὸν δὲ μηδενὸς
 ἀπολαῦσαι δυνάμενον, ἐπεί τις αὐτῷ τῶν παρόντων ἐξέτεινεν,
 φάναι ( Eur. fr. 702 )· 
 εὖ σοι γένοιτο, Τηλέφῳ δ’ ἁγὼ νοῶ· 
 ἔτυχε δ’ ὁ κατοψοφαγῶν Τήλεφος καλούμενος. ὁ δὲ
 Ζήνων ἐπεί τις τῶν παρόντων ὀψοφάγων ἀπέσυρεν ἅμα τῷ
 παρατεθῆναι τὸ ἐπάνω τοῦ ἰχθύος, στρέψας καὶ αὐτὸς τὸν
 ἰχθὺν ἀπέσυρεν ἐπιλέγων ( Eur. Bacch. 1129 )·
 
 
 Ἰνὼ δὲ τἀπὶ θάτερ’ ἐξειργάζετο. 
 Σωκράτης δ’ ἰδών τινα ἀμέτρως τῇ ἐποψήσει χρώμενον
 ‘ὦ παρόντες, ἔφη, τίς ὑμῶν τῷ μὲν ἄρτῳ ὡς ὄψῳ χρῆται, τῷ δ᾽
 ὄψῳ ὡς ἄρτῳ.’

ἡμεῖς δὲ νῦν περὶ τῶν Ὁμηρικῶν συμποσίων λέξομεν. ἀφορίζει
 γὰρ αὐτῶν ὁ ποιητὴς χρόνους, πρόσωπα, αἰτίας. τοῦτο δὲ
 ὀρθῶς ἀπεμάξατο ὁ Ξενοφῶν καὶ Πλάτων, οἳ κατ’ ἀρχὰς τῶν
 ξυγγραμμάτων ἐκτίθενται τὴν αἰτίαν τοῦ συμποσίου καὶ τίνες
 οἱ παρόντες. Ἐπίκουρος δὲ οὐ τόπον, οὐ χρόνον ἀφορίζει, οὐ
 προλέγει οὐδέν. δεῖ οὖν μαντεύσασθαι πῶς ποτ’ ἄνθρωπος
 ἐξαπίνης ἔχων κύλικα προβάλλει ζητήματα καθάπερ ἐν διατριβῇ
 λέγων. Ἀριστοτέλης δὲ ἄλουτον καὶ κονιορτοῦ ἥκειν
 πλήρη τινὰ ἐπὶ τὸ συμπόσιόν φησιν .... ἔπειθ’ ὁ
 μὲν Ὅμηρος ἐκδιδάσκει τίνας κλητέον, εἰπὼν ὡς τοὺς ἀρίστους
 τε καὶ ἐντίμους χρὴ καλεῖν· 
 Il. 2.404 
 
 κίκλησκεν δὲ γέροντας ἀριστῆας Παναχαιῶν. 
 
 οὐχ ὃν τρόπον Ἡσίοδος· οὗτος γὰρ ἀξιοῖ καὶ τοὺς
 γείτονας ( opp. 341 )· 
 μάλιστα καλεῖν ὅστις σέθεν ἐγγύθι ναίει. 
 τοῦτο γὰρ ὡς ἀληθῶς Βοιωτικῆς ἐστιν ἀναισθησίας
 συμπόσιον καὶ τῇ μισανθρωποτάτῃ τῶν παροιμιῶν ἁρμόττον
 ( fr. ad. 67 N )· 
 τηλοῦ φίλοι ναίοντες οὔκ εἰσιν φίλοι. 
 πῶς γὰρ οὐκ ἄλογον τόπῳ τὴν φιλίαν καὶ οὐ τρόπῳ
 κρίνεσθαι; τοιγαροῦν παρ’ Ὁμήρῳ μετὰ τὸ πιεῖν ( Il. 7.324 )· 
 
 τοῖς δ’ ὁ γέρων πάμπρωτος ὑφαίνειν ἤρχετο μῆτιν, 
 παρὰ δὲ τοῖς οὐ τὰ σώφρονα συμπόσια συνάγουσι·
 
 τοῖς δ’ ὁ κόλαξ πάμπρωτος ὑφαίνειν ἤρχετο μῶκον. 
 ἔτι δὲ ὁ μὲν Ὅμηρος ἡλικίαις εἰσάγει διαφέροντας
 καὶ ταῖς προαιρέσεσι τοὺς κεκλημένους, Νέστορα καὶ Αἴαντα
 καὶ Ὀδυσσέα, τὸ μὲν καθόλου σύμπαντας τῆς ἀρετῆς
 ἀντεχομένους, εἴδει δὲ διαφόροις ὁδοῖς ὡρμηκότας ἐπ’ αὐτήν.
 ὁ δ’ Ἐπίκουρος ἅπαντας εἰσήγαγε προφήτας ἀτόμων καὶ ταῦτ᾽
 ἔχων παραδείγματα τήν τε τοῦ ποιητοῦ τῶν συμποσίων
 ποικιλίαν καὶ τὴν Πλάτωνός τε καὶ Ξενοφῶντος χάριν. ὧν ὁ
 μὲν Πλάτων τὸν μὲν Ἐρυξίμαχον ἰατρόν, τὸν δὲ Ἀριστοφάνη
 ποιητήν, ἄλλον δ’ ἀπ’ ἄλλης προαιρέσεως σπουδάζοντας
 εἰσήγαγεν, Ξενοφῶν δὲ καί τινας ἰδιώτας συνανέμιξε. πολλῷ
 τοίνυν κάλλιον Ὅμηρος ἐποίησε καὶ διάφορα παρατιθέμενος
 συμπόσια. πᾶν γὰρ ἐξ ἀντιπαραβολῆς ὁρᾶται μᾶλλον. ἐστὶν γὰρ
 αὐτῷ τὸ μὲν τῶν μνηστήρων οἷον ἂν γένοιτο νεανίσκων μέθαις
 καὶ ἔρωσιν ἀνακειμένων, τὸ δὲ τῶν Φαιάκων εὐσταθέστερον μὲν
 τούτων, φιλήδονον δέ. τούτοις δ’ ἀντέθηκε τὰ μὲν ἐπὶ
 στρατιᾶς, τὰ δὲ πολιτικώτερον τελούμενα σωφρόνως. καὶ πάλιν
 αὖ διεῖλεν τὰ μὲν δημοθοινίαν ἔχοντα, τὰ δ’ οἰκείων
 σύνοδον. Ἐπίκουρος δὲ συμπόσιον φιλοσόφων μόνων
 πεποίηται.

ἐδίδαξεν δ’ Ὅμηρος καὶ οὓς οὐ δεῖ καλεῖν, ἀλλ’ αὐτομάτους
 ἰέναι, πρεπόντως ἐξ ἑνὸς τῶν ἀναγκαίων
 δεικνὺς τὴν τῶν ὁμοίων παρουσίαν· 
 Il. 2.408 
 
 αὐτόματος δέ οἱ ἦλθε βοὴν ἀγαθὸς Μενέλαος. 
 
 δῆλον γὰρ ὡς οὔτε ἀδελφὸν οὔτε γονέας οὔτε γυναῖκα
 κλητέον οὔτ’ εἴ τις ἰσοτίμως τινὰς τούτοις ἄγει· καὶ γὰρ ἂν
 ψυχρὸν εἴη καὶ ἄφιλον. καίτοι τινὲς στίχον προσέγραψαν τὴν
 αἰτίαν προστιθέντες ( 409 )· 
 ᾔδεε γὰρ κατὰ θυμὸν ἀδελφεὸν ὡς ἐπονεῖτο, 
 ὥσπερ δέον εἰπεῖν αἰτίαν δι’ ἣν ἀδελφὸς αὐτόματος
 ἂν ἥκοι πρὸς δεῖπνον, οὐδὲ πιθανῆς τῆς αἰτίας
 ἀποδιδομένης. πότερον γάρ φησιν ὡς οὐκ ᾔδει τὸν ἀδελφὸν
 ἑστιῶντα; καὶ πῶς οὐ γελοῖον, ὁπότε περιφανὴς ἦν ἡ βουθυσία
 καὶ πᾶσι γνώριμος; πῶς δ’ ἂν ἦλθεν, εἰ μὴ ᾔδει; ἢ νὴ Δία
 περισπώμενον, φησίν, αὐτὸν εἰδὼς συνεγνωμόνει ὅτι μὴ
 κέκληκε καὶ συμπεριφερόμενος ἦλθεν αὐτόματος; ὥσπερ ὁ φήσας
 ἄκλητον ἥκειν, ἵνα μὴ πρωίας ὑποβλέπωσιν ἀλλήλους, ὃ μὲν
 αἰδούμενος, ὃ δὲ μεμφόμενος. ἀλλὰ γελοῖον ἦν ἐπιλαθέσθαι
 τὸν Ἀγαμέμνονα τοῦ ἀδελφοῦ, καὶ ταῦτα δι’ ἐκεῖνον οὐ μόνον
 εἰς τὸ παρὸν θύοντα, ἀλλὰ καὶ τὸν πόλεμον ἀναδεδεγμένον,
 καὶ κεκληκότα τοὺς μήτε γένει προσήκοντας μήτε πατρίδι
 προσῳκειωμένους. Ἀθηνοκλῆς δ’ ὁ Κυζικηνὸς μᾶλλον Ἀριστάρχου
 κατακούων τῶν Ὁμηρικῶν ἐπῶν εὐπαιδευτότερον ἡμῖν φησι
 τοῦτον Ὅμηρον καταλιπεῖν, ὅσῳ τῆς ἀνάγκης ὁ Μενέλεως
 οἰκειοτέρως εἶχεν. Δημήτριος δ’ ὁ Φαληρεὺς ἐπαρίστερον τὴν τοῦ στίχου παράληψιν ἐπειπὼν καὶ
 τῆς ποιήσεως ἀλλοτρίαν, τὸν 
 ᾔδεε γὰρ κατὰ θυμὸν ἀδελφεὸν ὡς ἐπονεῖτο 
 μικρολογίαν ἐμβάλλειν τοῖς ἤθεσιν. ‘οἶμαι γάρ,
 φησίν, ἕκαστον τῶν χαριέντων ἀνθρώπων ἔχειν καὶ οἰκεῖον καὶ
 φίλον πρὸς ὃν ἂν ἔλθοι θυσίας οὔσης τὸν καλοῦντα μὴ
 περιμείνας.’

Πλάτων δ’ ἐν τῷ Συμποσίῳ περὶ τῶν αὐτῶν λέγει οὕτως
 ( p. 174 b )· ‘ἵνα καὶ τὴν παροιμίαν (φησι)
 διαφθείρωμεν μεταβάλλοντες, ὡς ἄρα καὶ ἀγαθῶν ἐπὶ δαῖτας
 ἴασιν αὐτόματοι ἀγαθοί. Ὅμηρος μὲν γὰρ κινδυνεύει οὐ μόνον
 διαφθεῖραι, ἀλλὰ καὶ ὑβρίσαι εἰς αὐτήν· ποιήσας γὰρ τὸν
 Ἀγαμέμνονα ἀγαθὸν τὰ πολεμικά, τὸν Μενέλαον δὲ μαλθακὸν
 αἰχμητήν, θυσίαν ποιουμένου τοῦ Ἀγαμέμνονος ἄκλητον
 ἐποίησεν ἐλθόντα τὸν χείρονα ἐπὶ τὴν τοῦ ἀμείνονος
 δίαιταν.’ Βακχυλίδης δὲ περὶ τοῦ Ἡρακλέους λέγων ὡς ἦλθεν
 ἐπὶ τὸν τοῦ Κήυκος οἶκόν φησιν ( fr. 33 B )·
 
 ἔστη δ’ ἐπὶ λάινον οὐδόν, τοὶ δὲ θοίνας ἔντυον, 
 ὧδέ τ’ ἔφα· 
 αὐτόματοι δ’ ἀγαθῶν δαῖτας εὐόχθους ἐπέρχονται 
 δίκαιοι 
 φῶτες. 
 αἱ δὲ παροιμίαι ἣ μέν φησιν· 
 αὐτόματοι δ’ ἀγαθοὶ ἀγαθῶν ἐπὶ δαῖτας ἴασιν, 
 ἣ δέ· 
 αὐτόματοι ἀγαθοὶ δειλῶν ἐπὶ δαῖτας ἴασιν. 
 
 οὐ δεόντως γοῦν Πλάτων τὸν Μενέλεων ἐνόμισεν εἶναι
 δειλόν, ὃν ἀρηίφιλον Ὅμηρος λέγει καὶ μόνον ὑπὲρ Πατρόκλου
 ἀριστεύσαντα ( Il. 17.1 ) καὶ
 τῷ Ἕκτορι πρὸ πάντων πρόθυμον μονομαχεῖν ( Il. 7.94 ), καίπερ ὄντα τῇ ῥώμῃ
 καταδεέστερον, ἐφ’ οὗ μόνου τῶν στρατευσαμένων εἴρηκεν· 
 Il. 2.588 
 
 ἐν δ’ αὐτὸς κίεν ᾗσι προθυμίῃσι πεποιθώς. 
 
 εἰ δὲ ὁ ἐχθρὸς ὁ βλασφημῶν αὐτὸν εἴρηκε μαλθακὸν
 αἰχμητὴν ( Il. 17.588 ) καὶ
 διὰ τοῦτο Πλάτων τῷ ὄντι μαλθακὸν αὐτὸν ὑπολαμβάνει, οὐκ ἂν
 φθάνοι καὶ τὸν Ἀγαμέμνονα τιθεὶς ἐν τοῖς φαύλοις, ὃν αὐτός
 φησιν εἶναι ἀγαθόν, εἴπερ εἰς αὐτὸν εἴρηται τοῦτο τὸ ἔπος· 
 Il. 1.255 
 
 οἰνοβαρές, κυνὸς ὄμματ’ ἔχων, κραδίην δ᾽
 ἐλάφοιο. 
 
 οὐ γὰρ εἴ τι λέγεται παρ’ Ὁμήρῳ, τοῦθ’ Ὅμηρος λέγει.
 πῶς γὰρ ἂν εἴη μαλθακὸς Μενέλαος ὁ τὸν Ἕκτορα μόνος
 ἀπείρξας τοῦ Πατρόκλου καὶ Εὔφορβον ἀποκτείνας τε καὶ
 σκυλεύσας ἐν μέσοις τοῖς Τρωσί. τὸ δὲ μηδὲ τὸν στίχον ὃν
 ᾐτιᾶτο τελείως κατανοῆσαι ἄτοπον, δι’ οὗ βοὴν ἀγαθὸς
 Μενέλαος λέγεται. τοῖς γὰρ ἀνδρειοτάτοις Ὅμηρος εἴωθεν
 ἐπιφωνεῖν, καλούντων τῶν παλαιῶν τὸν πόλεμον βοήν.

πάντα δ’ ὢν ἀκριβὴς Ὅμηρος καὶ τὸ μικρὸν τοῦτο οὐ παρέλιπε
 τὸ δεῖν θεραπεύσαντα τὸ σωμάτιον καὶ λουσάμενον ἰέναι πρὸς
 τὸ δεῖπνον. ἐπὶ γοῦν τοῦ Ὀδυσσέως εἶπε πρὸ τῆς παρὰ Φαίαξι
 θοίνης· 
 Od. 8.449 
 
 αὐτόδιον δ’ ἄρα μιν ταμίη λούσασθαι ἄνωγεν. 
 
 ἐπὶ δὲ τῶν περὶ Τηλέμαχον· 
 Od. 4.48 
 
 ἔς ῥ’ ἀσαμίνθους βάντες ἐυξέστας λούσαντο. 
 
 
 ‘ἀπρεπὲς γὰρ ἦν, φησὶν Ἀριστοτέλης ( fr. 165
 R ), ἥκειν εἰς τὸ συμπόσιον σὺν ἱδρῶτι πολλῷ καὶ
 κονιορτῷ.’ δεῖ γὰρ τὸν χαρίεντα μήτε ῥυπᾶν μήτε αὐχμεῖν
 μήτε βορβόρῳ χαίρειν καθ’ Ἡράκλειτον ( fr. 54
 Byw ). δεῖ δὲ καὶ τὸν πρῶτον εἰς ἀλλοτρίαν οἰκίαν
 ἐρχόμενον ἐπὶ δεῖπνον μὴ γαστρισόμενον εὐθὺς ἐπὶ τὸ
 συμπόσιον χωρεῖν, ἀλλά τι δοῦναι πρότερον τῷ φιλοθεάμονι
 καὶ κατανοῆσαι τὴν οἰκίαν. οὐδὲ γὰρ τοῦτο παρέλιπεν ὁ
 ποιητής· 
 Od. 4.43 
 
 αὐτοὶ δ’ εἰσῆλθον θεῖον δόμον· οἳ δὲ ἰδόντες 
 θαύμαζον κατὰ δῶμα διοτρεφέος βασιλῆος. 
 ὥστε γὰρ ἠελίου αἴγλη πέλεν ἠὲ σελήνης 
 δῶμα καθ’ ὑψερεφὲς Μενελάου κυδαλίμοιο. 
 
 καὶ Ἀριστοφάνης ἐν Σφηξὶ ποιεῖ τὸν ἄγριον γέροντα
 καὶ φιλοδικαστὴν καταρρυθμιζόμενον εἰς βίον ἥμερον ὑπὸ τοῦ
 παιδός ( 1208 )· 
 παῦ᾽· ἀλλὰ δευρὶ κατακλινεὶς προσμάνθανε 
 ξυμποτικὸς εἶναι καὶ ξυνουσιαστικός. 
 διδάξας τε αὐτὸν ὡς δεῖ κατακλίνεσθαί φησιν
 ( 1214 )· 
 ἔπειτ’ ἐπαίνεσόν τι τῶν χαλκωμάτων, 
 ὀροφὴν θέασαι, κρεκάδι’ αὐλῆς θαύμασον.

καὶ πρὸ τοῦ θοινᾶσθαι δὲ ἃ δεῖ ποιεῖν ἡμᾶς διδάσκει πάλιν
 Ὅμηρος, ἀπαρχὰς τῶν βρωμάτων νέμειν τοῖς θεοῖς. οἱ γοῦν
 περὶ τὸν Ὀδυσσέα καίπερ ὄντες ἐν τῷ τοῦ Κύκλωπος σπηλαίῳ· 
 Od. 9.231 
 
 ἔνθα δὲ πῦρ κείαντες ἐθύσαμεν ἠδὲ καὶ αὐτοὶ 
 τυρῶν αἰνύμενοι φάγομεν. 
 
 καὶ ὁ Ἀχιλλεὺς καίπερ ἐπειγομένων τῶν πρέσβεων ὡς ἐν
 μέσαις νυξὶν ἡκόντων ὅμως· 
 Il. 9.219 
 
 
 θεοῖσι δὲ θῦσαι ἀνώγει 
 Πάτροκλον ὃν ἑταῖρον· ὃ δ’ ἐν πυρὶ βάλλε
 θυηλάς. 
 
 καὶ σπονδοποιεῖταί γε τοὺς δαιτυμόνας ( ib.
 175 )· 
 κοῦροι μὲν κρητῆρας ἐπεστέψαντο ποτοῖο, 
 νώμησαν δ’ ἄρα πᾶσιν ἐπαρξάμενοι δεπάεσσιν. 
 αὐτὰρ ἐπεὶ σπεῖσάν τ᾽. 
 ἅπερ καὶ Πλάτων φυλάσσει κατὰ τὸ συμπόσιον. μετὰ
 γὰρ τὸ δειπνῆσαι σπονδάς τέ φησιν ( p. 176a )
 ποιῆσαι καὶ τὸν θεὸν παιωνίσαντας τοῖς νομιζομένοις γέρασι
 ... παραπλησίως δὲ καὶ Ξενοφῶν. παρὰ δ’ Ἐπικούρῳ οὐ σπονδή,
 οὐκ ἀπαρχὴ θεοῖς, ἀλλ’ ὥσπερ Σιμωνίδης ἔφη περὶ τῆς ἀκόσμου
 γυναικός ( fr. 7, 56 ), 
 ἄθυστα δ’ ἱρὰ πολλάκις κατεσθίει ....

τὴν γὰρ σύμμετρον κρᾶσιν τοῦ οἴνου ὑπὸ Ἀμφικτύονος
 βασιλεύσαντος διδαχθῆναί φασιν Ἀθηναίους, καὶ διὰ τοῦτο
 ἱερὸν Διονύσου ὀρθοῦ ἱδρύσασθαι. τότε γὰρ ὀρθός ἐστι τῷ
 ὄντι καὶ οὐ σφαλερός, ὅταν συμμέτρως καὶ κεκραμένως
 πίνηται. 
 οἶνος γὰρ ἀνώγει 
 ἠλεός, ὅς τ’ ἐφέηκε πολύφρονά περ μάλ’ ἀεῖσαι 
 καί θ’ ἁπαλὸν γελάσαι καί τ’ ὀρχήσασθαι ἀνῆκεν 
 καί τε ἔπος προέηκεν ὅπερ τ’ ἄρρητον ἄμεινον ( Od. 14.463 ). 
 τὸν γὰρ οἶνον Ὅμηρος οὐκ ἠλεὸν ὥσπερ ἠλίθιον καλεῖ
 καὶ ματαιοποιόν, οὐδὲ κελεύει σκυθρωπὸν εἶναι μήτε ᾄδοντα
 μήτε γελῶντα μήτ’ ἐρρύθμως ποτὲ καὶ πρὸς ὄρχησιν τρεπόμενον· οὐχ οὕτως ἀγροῖκος οὐδ’ ἐπαρίστερός
 ἐστιν, ἀλλ’ ᾔδει τούτων ἑκάστου καὶ ποσότητος καὶ ποιότητος
 διαφοράν. ὅθεν οὐκ εἶπεν ὡς ἄρα τὸν πολύφρονα ὁ οἶνος ποιεῖ
 ᾆσαι, ἀλλὰ μάλ’ ἀεῖσαι, τουτέστιν ἀμέτρως καὶ ἐπὶ πλεῖον
 ὥστε προσοχλεῖν· οὐδέ τι γελάσαι μὰ Δί’ οὐδ’ ὀρχήσασθαι·
 κοινὸν δ’ ἐπ’ ἀμφοτέρων λαβὼν τὸ ἁπαλὸν τὴν ἄνανδρον εἰς
 τοῦτο πρόπτωσιν ἐπιστομίζει· 
 καί θ’ ἁπαλὸν γελάσαι καί τ’ ὀρχήσασθαι ἀνῆκεν. 
 παρὰ δὲ τῷ Πλάτωνι τούτων οὐδὲν ἔμμετρον, ἀλλὰ
 πίνουσι μὲν τοσοῦτον ὥστε μηδὲ τοῖς ἰδίοις ποσὶν ἵστασθαι.
 ὅρα γὰρ τὸν ἐπίκωμον Ἀλκιβιάδην ὡς ἀσχημονεῖ· οἱ δ’ ἄλλοι
 τὸν ὀκτακότυλον ψυκτῆρα πίνουσι ( p. 214a ),
 προφάσεως λαβόμενοι ἐπείπερ αὐτοὺς προείλκυσεν Ἀλκιβιάδης,
 οὐχ ὥσπερ οἱ παρ’ Ὁμήρῳ· 
 αὐτὰρ ἐπεὶ σπεῖσάν τ’ ἔπιόν θ’ ὅσον ἤθελε θυμός. 
 τούτων οὖν ἃ μὲν καθάπαξ περιγραπτέον, οἷς δὲ
 συμμέτρως χρηστέον ὥσπερ ἀναθήμασί τισι μικρὸν
 προσαποβλέψαντας, καθάπερ Ὅμηρος εἴρηκεν· 
 Od. 1.152 
 
 μολπή τ’ ὀρχηστύς τε· τὰ γάρ τ’ ἀναθήματα
 δαιτός.

τὸ δ’ ὅλον τὸ πρὸς τὰ τοιαῦτα νενευκὸς τοῖς μνηστῆρσι καὶ
 τοῖς Φαίαξιν ἔνειμεν, ἀλλ’ οὐχὶ Νέστορι οὐδὲ Μενελάῳ· οὗ ἐν
 τῇ γαμοποιίᾳ μὴ συνέντες οἱ περὶ Ἀρίσταρχον ὅτι συνεχοῦς
 οὔσης τῆς ἑστιάσεως καὶ τῶν ἀκμαίων ἡμερῶν παρεληλυθυιῶν,
 ἐν αἷς παρείληπτο μὲν ἡ γαμουμένη πρὸς τοῦ νυμφίου, πέρας
 δ’ εἶχεν ὁ τοῦ Μεγαπένθους γάμος, αὐτοὶ
 δὲ μονάζοντες διῃτῶντο ὅ τε Μενέλαος καὶ ἡ Ἑλένη, μὴ
 συνέντες, ἀλλ’ ἐξαπατηθέντες ὑπὸ τοῦ πρώτου ἔπους· 
 Od. 4.3 
 
 τὸν δ’ εὗρον δαινύντα γάμον πολλοῖσιν ἔτῃσιν, 
 
 προσσυνῆψαν τοιούτους τινὰς στίχους· 
 Od. 4.15 
 
 ὣς οἳ μὲν δαίνυντο καθ’ ὑψερεφὲς μέγα δῶμα 
 γείτονες ἠδὲ ἔται Μενελάου κυδαλίμοιο 
 τερπόμενοι· μετὰ δέ σφιν ἐμέλπετο θεῖος ἀοιδὸς 
 φορμίζων· δοιὼ δὲ κυβιστητῆρε κατ’ αὐτοὺς 
 μολπῆς ἐξάρχοντες ἐδίνευον κατὰ μέσσους, 
 
 μετενεγκόντες ἐκ τῆς Ὁπλοποιίας ( Il. 18.604 ) σὺν αὐτῷ γε τῷ
 περὶ τὴν λέξιν ἁμαρτήματι. οὐ γὰρ ἐξάρχοντες οἱ
 κυβιστητῆρες, ἀλλ’ ἐξάρχοντος τοῦ ᾠδοῦ πάντως ὠρχοῦντο. τὸ
 γὰρ ἐξάρχειν τῆς φόρμιγγος ἴδιον. διόπερ ὁ μὲν Ἡσίοδός
 φησιν ἐν τῇ Ἀσπίδι ( 205 )· 
 θεαὶ δ’ ἐξῆρχον ἀοιδῆς 
 Μοῦσαι Πιερίδες, 
 καὶ ὁ Ἀρχίλοχος ( fr. 76 B )· 
 αὐτὸς ἐξάρχων πρὸς αὐλὸν Λέσβιον παιήονα. 
 καλεῖ δὲ Στησίχορος μὲν ( fr. 77 B )
 τὴν Μοῦσαν ἀρχεσίμολπον, Πίνδαρος δ’ ( Pyth. 1,
 4 ) ἀγησίχορα τὰ προοίμια. Διόδωρος δ’ ὁ
 Ἀριστοφάνειος ὅλον τὸν γάμον περιέγραψε τοπάζων πρώτας
 ἡμέρας εἶναι, καὶ τὸ λῆγον αὐτῶν, ἔτι δὲ καὶ τὸ ἕωλον τῆς
 συμποσίας οὐκ ἐπιλογιζόμενος. ἔπειτα κελεύει γράφειν· ‘δοιὼ
 δὲ κυβιστητῆρε καθ’ αὑτοὺς’ ἐν τῷ δασεῖ γράμματι,
 σολοικίζειν ἀναγκάζων. τὸ μὲν γὰρ κατ’ αὐτοὺς κατὰ σφᾶς
 ἐστιν αὐτούς, τὸ δὲ λέγειν ἑαυτοὺς σόλοικον.

ἀλλ’ ὅπερ εἶπον, ἡ τῶν ἀκροαμάτων εἰς τὸ σῶφρον τοῦτο
 συμπόσιον εἰσαγωγὴ παρέγγραφός ἐστιν ἐκ
 τοῦ Κρητικοῦ χοροῦ μετενηνεγμένη, περὶ οὗ φησιν ἐν
 Ὁπλοποιίᾳ· 
 Il. 18.590 
 
 ἐν δὲ χορὸν ποίκιλλε περικλυτὸς Ἀμφιγυήεις, 
 τῷ ἴκελον οἷόν ποτ’ ἐνὶ Κνωσσῷ εὐρείῃ 
 Δαίδαλος ἤσκησεν καλλιπλοκάμῳ Ἀριάδνῃ. 
 ἔνθα μὲν ἠίθεοι καὶ παρθένοι ἀλφεσίβοιαι 
 ὠρχεῦντ᾽, ἀλλήλων ἐπὶ καρπῷ χεῖρας ἔχουσαι. 
 
 τούτοις γὰρ ἐπιβάλλει ( 603 )· 
 πολλὸς δ’ ἱμερόεντα χορὸν περιίσταθ’ ὅμιλος 
 τερπόμενος· μετὰ δέ σφιν ἐμέλπετο θεῖος
 ἀοιδὸς 
 φορμίζων· δοιὼ δὲ κυβιστητῆρε κατ᾽
 αὐτοὺς 
 μολπῆς ἐξάρχοντες ἐδίνευον κατὰ μέσσους. 
 τοῖς μὲν οὖν Κρησὶν ἥ τε ὄρχησις ἐπιχώριος καὶ τὸ
 κυβιστᾶν. διό φησι πρὸς τὸν Κρῆτα Μηριόνην· 
 Il. 16.617 
 
 Μηριόνη, τάχα κέν σε καὶ ὀρχηστήν περ ἐόντα 
 ἔγχος ἐμὸν κατέπαυσε διαμπερές, εἴ σ’ ἔβαλόν
 περ. 
 
 ὅθεν καὶ Κρητικὰ καλοῦσι τὰ ὑπορχήματα ( Simon.
 fr. 31 )· 
 Κρῆτα μὲν καλέουσι τρόπον, τὸ δ’ ὄργανον
 Μολοσσόν. 
 ‘οἱ δὲ λεγόμενοι Λακωνισταί, φησὶν ὁ Τίμαιος
 ( FHG I 201 ), ἐν τετραγώνοις χοροῖς ᾖδον.’
 καθόλου δὲ διάφορος ἦν ἡ μουσικὴ παρὰ τοῖς Ἕλλησι, τῶν μὲν
 Ἀθηναίων τοὺς Διονυσιακοὺς χοροὺς καὶ τοὺς κυκλίους
 προτιμώντων, Συρακοσίων δὲ τοὺς ἰαμβιστάς, ἄλλων δ’ ἄλλο
 τι. ὁ δ’ Ἀρίσταρχος οὐ μόνον εἰς τὸ τοῦ Μενελάου συμπόσιον
 ἐμβαλὼν οὓς οὐ προσῆκε στίχους καὶ τῆς Λακώνων παιδείας
 ἀλλότριον ἐποίησε καὶ τῆς τοῦ βασιλέως σωφροσύνης, ἀλλὰ καὶ
 τοῦ Κρητικοῦ χοροῦ τὸν ᾠδὸν ἐξεῖλεν,
 ἐπιτεμὼν τὰ ποιήματα τὸν τρόπον τοῦτον· 
 πολλὸς δ’ ἱμερόεντα χορὸν περιίσταθ’ ὅμιλος 
 τερπόμενος· δοιὼ δὲ κυβιστητῆρε κατ’ αὐτοὺς 
 μολπῆς ἐξάρχοντες ἐδίνευον κατὰ μέσσους. 
 ὥστ’ ἀνίατον γίνεσθαι παντάπασι τὸ ἐξάρχοντες,
 μηκέτι δυναμένης τῆς ἐπὶ τὸν ᾠδὸν ἀναφορᾶς σῴζεσθαι.

διότι δὲ οὐ πιθανὸν ἀκρόαμα παρὰ τῷ Μενελάῳ τυγχάνειν δῆλον
 ἐκ τοῦ δι’ ὁμιλίας ὅλον τὸ συμπόσιον περαίνεσθαι τῆς πρὸς
 ἀλλήλους, ὄνομα δὲ μηδὲν εἰρῆσθαι τοῦ ᾠδοῦ μηδὲ ᾠδὴν ἣν ᾖδε
 μηδὲ προσέχειν τοὺς περὶ Τηλέμαχον αὐτῷ, καθάπερ δ’ ἐν
 σιωπῇ τινι καὶ ἠρεμίᾳ κατανοεῖν μᾶλλον τὸν οἶκον· καίτοι γε
 πῶς οὐκ ἀπίθανον τοὺς τῶν φρονιμωτάτων υἱέας Ὀδυσσέως καὶ
 Νέστορος ἐπαριστέρους εἰσάγεσθαι, ὥστε τρόπον ἀγροίκων
 τινῶν μὴ προσέχειν τοῖς παρεσκευασμένοις ἀκροάμασιν; ὁ γοῦν
 Ὀδυσσεὺς προσέχει τοῖς τῶν Φαιάκων ᾀσματοποιοῖς· 
 Od. 8.264 
 
 αὐτὰρ Ὀδυσσεὺς 
 μαρμαρυγὰς θηεῖτο ποδῶν, θαύμαζε δὲ θυμῷ, 
 
 καίπερ ἔχων πολλὰ τὰ περιέλκοντα καὶ δυνάμενος
 εἰπεῖν· 
 Od. 8.154 
 
 κήδεά μοι καὶ μᾶλλον ἐνὶ φρεσὶν ἤπερ ἀοιδαί. 
 
 πῶς οὖν οὐκ ἂν ἀβέλτερος εἴη ὁ Τηλέμαχος ᾠδοῦ
 παρόντος καὶ κυβιστητῆρος προσκύπτων πρὸς τὸν Πεισίστρατον
 ( Od. 4.70 ) καὶ τῶν σκευῶν
 διατιθέμενος; ἀλλ’ Ὅμηρος ὥσπερ ἀγαθὸς ζωγράφος πάντα
 ὅμοιον τῷ πατρὶ τὸν Τηλέμαχον παρίστησι. πεποίηκεν γοῦν ἀμφοτέρους τὸν μὲν τῷ Ἀλκινόῳ ( Od. 8.521 ), τὸν δὲ τῷ Μενελάῳ
 ( Od. 4.113 ) διὰ δακρύων
 γνωριζομένους.

ἐν δὲ τῷ Ἐπικουρείῳ συμποσίῳ κολάκων ἐστὶν ἄγυρις ἀλλήλους
 ἐπαινούντων, τὸ δὲ Πλάτωνος πλῆρές ἐστιν μυκτηριστῶν
 ἀλλήλους τωθαζόντων· τὸν γὰρ περὶ Ἀλκιβιάδου λόγον σιωπῶ.
 παρὰ δ’ Ὁμήρῳ συγκεκρότηται τὰ σώφρονα συμπόσια. καί ποτε
 μὲν ἐπῄνεσέ τις φήσας πρὸς τὸν Μενέλαον ὡς οὐ τολμᾷ λέγειν 
 Od. 4.160 
 
 ἄντα σέθεν, τοῦ νῶι θεοῦ ὣς τερπόμεθ’ αὐδῇ. 
 
 ὃ δ’ ἐπελάβετό τινος τῶν οὐκ ὀρθῶς λεγομένων ἢ
 γιγνομένων· 
 Od. 4.193 
 
 καὶ νῦν, εἴ τί που ἔστι, πίθοιό μοι· οὐ γὰρ
 ἔγωγε 
 τέρπομ’ ὀδυρόμενος μεταδόρπιος. 
 
 ὃ δὲ πάλιν· 
 Od. 3.230 
 
 Τηλέμαχε, ποῖόν σε ἔπος φύγεν ἕρκος ὀδόντων. 
 
 οὔτε γὰρ κόλακα πρέπον ἐστὶν εἶναι οὔτε μυκτηριστήν.
 πάλιν Ἐπίκουρος ἐν τῷ Συμποσίῳ ζητεῖ περὶ δυσπεψίας ὥστ᾽
 οἰωνίσασθαι, εἶθ’ ἑξῆς περὶ πυρετῶν. τὴν μὲν γὰρ
 ἐπιτρέχουσαν τῇ λέξει ἀρρυθμίαν τί δεῖ καὶ λέγειν; Πλάτων
 δὲ — τὸν μὲν ὑπὸ τῆς λυγγὸς ὀχλούμενον καὶ θεραπευόμενον
 ἀνακογχυλιασμοῖς ὕδατος, ἔτι δὲ ταῖς ὑποθήκαις τοῦ κάρφους
 ἵνα τὴν ῥῖνα κινήσας πτάρῃ, παρίημι ( p. 185
 de )· κωμῳδεῖν γὰρ ἤθελε καὶ διασύρειν — χλευάζει τε
 τὰ ἰσόκωλα τὰ Ἀγάθωνος καὶ τὰ ἀντίθετα, καὶ τὸν Ἀλκιβιάδην
 δὲ 
 παράγει λέγοντα ὅτι πασχητιᾷ. ἀλλ’ ὅμως
 τοιαῦτα γράφοντες τὸν Ὅμηρον ἐκβάλλουσι τῶν πόλεων. ἀλλ᾽
 οὔτε ἐκ θύμβρας, ἔφη Δημοχάρης, λόγχη οὔτ’ ἐκ τοιούτων
 λόγων ἀνὴρ ἀγαθὸς γίνεται. οὐ μόνον δ’ Ἀλκιβιάδην διασύρει,
 ἀλλὰ καὶ Χαρμίδην καὶ Εὐθύδημον ( symp. p. 222
 b ) καὶ ἄλλους πολλοὺς τῶν νέων. τοῦτο δὲ
 κωμῳδοῦντός ἐστι τὴν Ἀθηναίων πόλιν, τὸ τῆς Ἑλλάδος
 μουσεῖον, ἣν ὁ μὲν Πίνδαρος ‘Ἑλλάδος ἔρεισμα’ ( fr. 76
 B ) ἔφη, Θουκυδίδης δ’ ἐν τῷ εἰς Εὐριπίδην
 ἐπιγράμματι ( AP VII 45 ) ‘Ἑλλάδος Ἑλλάδα,’ ὁ δὲ
 Πύθιος ἑστίαν καὶ πρυτανεῖον τῶν Ἑλλήνων. διότι τοίνυν
 κατέψευσται τῶν νεανίσκων πάρεστι σκοπεῖν ἐξ αὐτοῦ τοῦ
 Πλάτωνος. τὸν μὲν γὰρ Ἀλκιβιάδην φησὶν ἐν τῷ ὁμωνύμῳ
 διαλόγῳ παρακμάσαντα τότε πρῶτον ἄρξασθαι Σωκράτει λαλεῖν
 ὅτε πάντες αὐτὸν κατέλιπον οἱ τοῦ σώματος ἐπιθυμηταί. λέγει
 γὰρ ταῦτα κατ’ ἀρχὰς τοῦ διαλόγου ( p. 103a ).
 τὰ δ’ ἐν τῷ Χαρμίδῃ ἐναντιώματα ἐξ αὐτοῦ τοῦ διαλόγου ὁ
 βουλόμενος εἴσεται. ποιεῖ γὰρ αὐτὸν ἀσυμφώνως ποτὲ μὲν
 σκοτοδινιῶντα καὶ μεθυσκόμενον τῷ τοῦ παιδὸς ἔρωτι καὶ
 γινόμενον ἔξεδρον καὶ καθάπερ νεβρὸν ὑποπεπτωκότα λέοντος
 ἀλκῇ ( p. 155d ), ἅμα δὲ καταφρονεῖν φησι τῆς
 ὥρας αὐτοῦ.

ἀλλὰ μὴν καὶ τὸ Ξενοφῶντος Συμπόσιον καίπερ ἐπαινούμενον
 οὐκ ἐλάττους ἔχει τούτων ἐπιλήψεις. Καλλίας μὲν γὰρ συνάγει
 τὸ συμπόσιον, ἐπειδήπερ τὰ παιδικὰ αὐτοῦ Αὐτόλυκος
 Παναθήναια παγκράτιον ἐστεφανώθη. καὶ εὐθὺς οἱ
 κατακλιθέντες τῷ παιδὶ προσέχουσι τὸν νοῦν καὶ ταῦτα τοῦ
 πατρὸς παρακαθημένου. ‘ὥσπερ γὰρ
 ( 1, 9 ) ὅταν φέγγος ἐν νυκτὶ παρῇ πάντων
 προσάγεται τὰ ὄμματα, οὕτω καὶ τὸ Αὐτολύκου κάλλος πάντων
 ἐφέλκεται τὰς ὄψεις ἐφ’ ἑαυτό. ἔπειτα τῶν παρόντων οὐδεὶς
 ἦν ὃς οὐκ ἔπασχέ τι τὴν ψυχὴν ὑπ’ ἐκείνου· οἳ μέν γε
 σιωπηλότεροι ἐγίγνοντο, οἳ δὲ καὶ ἐσχηματίζοντό πως.’ ἀλλ᾽
 οὐχ Ὅμηρος τοιοῦτόν τι εἰπεῖν ἐπεχείρησε καίπερ τῆς Ἑλένης
 παρούσης, περὶ ἧς τοῦ κάλλους τις τῶν ἐναντίων αὐτῇ τοιαῦτ᾽
 εἶπεν ὑπὸ τῆς ἀληθείας ἐκνικώμενος· 
 Il. 3.156 
 
 οὐ νέμεσις Τρῶας καὶ ἐυκνήμιδας Ἀχαιοὺς 
 τοιῇδ’ ἀμφὶ γυναικὶ πολὺν χρόνον ἄλγεα
 πάσχειν· 
 αἰνῶς ἀθανάτῃσι θεῇσ’ εἰς ὦπα ἔοικεν. 
 
 εἶτά φησιν· 
 ἀλλὰ καὶ ὣς τοίηπερ ἐοῦσ’ ἐν νηυσὶ νεέσθω. 
 τὰ δὲ μειράκια τὰ ὡς τὸν Μενέλαον παραγενόμενα, ὁ
 Νέστορος υἱὸς καὶ ὁ Τηλέμαχος, ἐν οἴνῳ ὄντες καὶ ἐν γαμικῷ
 συμποσίῳ διατρίβοντες καὶ τῆς Ἑλένης παρακαθημένης, ὡς
 πρέπον ἐστίν, ἡσυχίαν ἄγοντες πρὸς τὸ περιβόητον
 ἐκκεκωφωμένοι κάλλος. ὁ δὲ Σωκράτης τίνος χάριν τῶν
 αὐλητρίδων ἀνεχόμενος καὶ τοῦ ὀρχουμένου παιδὸς καὶ
 κιθαρίζοντος, ἔτι δὲ καὶ τῆς κυβιστώσης γυναικὸς ἀπρεπῶς τὸ
 μύρον ἀπείπατο ( Xen. 2, 3 ) ;ʼ οὐδεὶς γὰρ ἂν
 αὐτοῦ ἀγελαστὶ ἠνέσχετο κατὰ νοῦν ἔχων ταῦτα τὰ ἔπη
 ( Ar. Nub. 103 )· 
 τοὺς ὠχριῶντας, τοὺς ἀνυποδήτους λέγεις, 
 ὧν ὁ κακοδαίμων Σωκράτης καὶ Χαιρεφῶν. 
 
 καὶ μὴν ἀσύμφωνα καὶ τὰ μετὰ ταῦτα τῇ αὐστηρότητι.
 ὁ γὰρ δὴ Κριτόβουλος, μειράκιον ἀστεῖον, γέροντα
 ὄντα καὶ διδάσκαλον αὑτοῦ τὸν Σωκράτη σκώπτει
 ( 4, 19 ) πολὺ τῶν Σιληνῶν αἰσχίονα λέγων
 εἶναι. ὃ δὲ αὐτῷ διαμορφοσκοπεῖται καὶ κριτὰς ἑλόμενος τόν
 τε παῖδα καὶ τὴν ὀρχηστρίδα προτίθησι νικητήρια φιλήματα
 τῶν κριτῶν. τίς οὖν τῶν νέων ἐντυχὼν τούτοις οὐκ
 ἐπιτριβήσεται μᾶλλον ἤπερ εἰς ἀρετὴν ἂν 
 προαχθείη.

παρὰ δ’ Ὁμήρῳ ἐν τῷ τοῦ Μενελάου συμποσίῳ προβάλλουσιν
 ἀλλήλοις ὥσπερ ἐν διατριβῇ ζητήματα καὶ πολιτικῶς
 ὁμιλοῦντες τέρπουσιν ἀλλήλους καὶ ἡμᾶς. ὁ γοῦν Μενέλαος
 παραγενομένων ἐκ τοῦ λουτρῶνος τῶν περὶ τὸν Τηλέμαχον καὶ
 τῶν περὶ τὴν ἐδωδὴν παρατεθέντων παρακαλεῖ μεταλαμβάνειν
 λέγων τάδε· 
 Od. 4.60 
 
 σίτου δ’ ἅπτεσθον καὶ χαίρετον, αὐτὰρ ἔπειτα 
 δείπνου παυσαμένω εἰρησόμεθ’ οἵτινες ἐστόν. 
 
 ἔπειτα προσεπιδίδωσι τῶν παρακειμένων αὐτῷ
 φιλανθρωπευόμενος ( 65 )· 
 ὣς φάτο καί σφιν νῶτα βοὸς παρὰ πίονα θῆκεν 
 ὄπτ’ ἐν χερσὶν ἑλών, τά ῥά οἱ γέρα πάρθεσαν αὐτῷ. 
 φαγόντες δ’ ἐκεῖνοι μετὰ σιωπῆς, ὡς πρέπει νέοις,
 ἀλλήλοις ὁμιλοῦσιν ἠρέμα προσκύψαντες οὐ περὶ ἐδεσμάτων,
 φησίν, οὐδὲ τῶν θεραπαινῶν τοῦ κεκληκότος ὑφ’ ὧν
 ἐλούσαντο, περὶ δὲ τῶν κτημάτων τοῦ ὑποδεξαμένου
 ( 74 )· 
 
 Ζηνός που τοιαῦτα δόμοις ἐν κτήματα κεῖται. 
 βέλτιον γὰρ οὕτως φησὶν ὁ Σέλευκος γράφεσθαι.
 Ἀρίσταρχος δὲ οὐ δεόντως γράφει· 
 Ζηνός που τοιήδε γ’ Ὀλυμπίου ἔνδοθεν αὐλή. 
 οὐ γὰρ τῆς οἰκίας τὸ κάλλος μόνον ἀποθαυμάζουσι.
 πῶς γὰρ ἤλεκτρον καὶ ἄργυρος καὶ ἐλέφας ἐν τοῖς τοίχοις ἦν;
 ἀλλὰ τὰ μὲν περὶ τοῦ οἴκου εἰρήκασιν, ὥς ἐστι ‘δώματα
 ἠχήεντα’ ( 72 ). τοιαῦτα γὰρ δὴ τὰ ὑψόροφα καὶ
 μεγάλα. περὶ δὲ τῶν σκευῶν τὸ ( 73 ) 
 χρυσοῦ τ’ ἠλέκτρου τε καὶ ἀργύρου ἠδ’ ἐλέφαντος. 
 οἷς εἰκότως ἐπιφέρεται· 
 Ζηνός που τοιαῦτα δόμοις ἐν κτήματα κεῖται, 
 ὅσσα τάδ’ ἄσπετα πολλά· σέβας μ’ ἔχει εἰσορόωντα. 
 οὐκ ἐστὶν δ’ ἀκόλουθον τῷ 
 Ζηνός που τοιήδε γ’ Ὀλυμπίου ἔνδοθεν αὐλὴ 
 ἐπιφέρειν 
 ὅσσα τάδ’ ἄσπετα πολλά, 
 σόλοικον ὂν τῷ ἀσυνήθει τῆς ἀναγνώσεως.

ἔτι τοίνυν οὐδ’ ἡ αὐλὴ ἁρμόττει ἐπὶ τοῦ οἴκου. ὁ γὰρ
 διαπνεόμενος τόπος αὐλὴ λέγεται, καὶ διαυλωνίζειν φαμὲν τὸ
 δεχόμενον ἐξ ἑκατέρου πνεῦμα χωρίον. ἔτι δὲ αὐλὸς μὲν τὸ
 ὄργανον, ὅτι διέρχεται τὸ πνεῦμα, καὶ πᾶν τὸ διατεταμένον
 εἰς εὐθύτητα σχῆμα αὐλὸν καλοῦμεν ὥσπερ τὸ στάδιον καὶ τὸν
 κρουνὸν τοῦ αἵματος· 
 Od. 23.18 
 
 αὐτίκα δ’ αὐλὸς ἀνὰ ῥῖνας παχὺς ἦλθε, 
 
 καὶ τὴν περικεφαλαίαν ὅταν ἐκ τοῦ μέσου πρὸς ὀρθὸν
 ἀνατείνῃ αὐλῶπιν. λέγονται δὲ Ἀθήνησι καὶ ἱεροί τινες
 αὐλῶνες, ὧν μέμνηται Φιλόχορος ἐν τῇ 
 ἐνάτῃ ( FHG I 409 ). καλοῦσι δ’ ἀρσενικῶς τοὺς
 αὐλῶνας, ὥσπερ Θουκυδίδης ἐν τῇ δʹ ( c.
 103 ) καὶ πάντες οἱ καταλογάδην συγγραφεῖς, οἱ δὲ
 ποιηταὶ θηλυκῶς. Καρκίνος μὲν Ἀχιλλεῖ ( p. 619
 N )· 
 βαθεῖαν εἰς αὐλῶνα περίδρομον στρατοῦ. 
 καὶ Σοφοκλῆς Σκύθαις ( fr. 503 )·
 
 κρημνούς τε καὶ σήραγγας ἠδ’ ἐπακτίας 
 αὐλῶνας. 
 ἐκδεκτέον οὖν καὶ τὸ παρὰ Ἐρατοσθένει ἐν τῷ Ἑρμῇ
 θηλυκῶς εἰρῆσθαι ( fr. 8 Hi ) ‘βαθὺς διαφύεται
 αὐλών’ ἀντὶ τοῦ βαθεῖα, καθάπερ λέγεται ‘θῆλυς ἐέρση’
 ( Hes. sc. 395 ). πᾶν οὖν τὸ τοιοῦτον αὐλή τε
 καὶ αὐλὼν λέγεται. νῦν δὲ τὰ βασίλεια λέγουσιν αὐλάς, ὥσπερ
 Μένανδρος ( IV 307 M )· 
 αὐλὰς θεραπεύειν καὶ σατράπας. 
 καὶ Δίφιλος ( II 572 K )· 
 αὐλὰς θεραπεύειν δ’ ἐστίν, ὡς ἐμοὶ δοκεῖ, 
 ἢ φυγάδος ἢ πεινῶντος ἢ μαστιγίου, 
 ἤτοι διὰ τὸ μεγάλους ἔχειν τοὺς πρὸ τῶν οἴκων
 ὑπαιθρίους τόπους ἢ τῷ παραυλίζεσθαι καὶ παρακοιμᾶσθαι τοὺς
 δορυφόρους τοῖς βασιλείοις. Ὅμηρος δὲ τὴν αὐλὴν ἀεὶ τάττει
 ἐπὶ τῶν ὑπαίθρων τόπων, ἔνθα ἦν ὁ τοῦ ἑρκείου Ζηνὸς βωμός.
 ὁ μέντοι γε Πηλεὺς καταλαμβάνεται 
 Il. 11.774 
 
 αὐλῆς ἐν χόρτῳ· ἔχε δὲ χρύσειον ἄλεισον, 
 σπένδων αἴθοπα οἶνον ἐπ’ αἰθομένοισ’ ἱεροῖσι· 
 
 ὁ δὲ Πρίαμος 
 Il. 24.640 
 
 αὐλῆς ἐν χόρτοισι κυλινδόμενος κατὰ κόπρον. 
 
 καὶ ὁ Ὀδυσσεὺς προστάττει τοῖς περὶ τὸν Φήμιον
 ( Od. 23.375 )· 
 
 ἀλλ’ ἐξελθόντες μεγάρων εὖ ναιεταόντων 
 ἐκ φόνου εἰς αὐλήν. 
 ὅτι δὲ ὁμοῦ τόν τε οἶκον καὶ τὰ κτήματα ἐπῄνεσεν ὁ
 Τηλέμαχος ἐμφανίζει ὁ Μενέλαος· 
 Od. 4.78 
 
 τέκνα φίλ᾽, ἦτοι Ζηνὶ βροτῶν οὐκ ἄν τις
 ἐρίζοι· 
 ἀθάνατοι γὰρ τοῦ γε δόμοι καὶ κτήματ’ ἔασιν.

ἀλλὰ γὰρ ἐπανιτέον ἐπὶ τὸ συμπόσιον, ἐν ᾧ Ὅμηρος ἐπιδεξίως
 ἀφορμὴν εὗρεν λόγων, ὥστε κτήμασιν κτῆσιν
 συγκρῖναι φίλου. οὐ γὰρ ὡς πρόβλημα προτείνει, ἀλλ᾽
 ἐπιχαρίτως παρείρας ὁ Μενέλαος, ἐπειδὴ ἤκουσε τῶν ἐπαίνων,
 τὸ μὲν εἶναι πλούσιος οὐκ ἀρνεῖται· κἀνταῦθα δὲ περιελὼν
 τὸν φθόνον ‘πολλὰ γάρ φησιν παθὼν’ ἔχειν αὐτόν. οὐ μέντοι
 γε ἀξιοῖ ἑαυτὸν θεοῖς συγκρίνειν· 
 ἀθάνατοι γὰρ τοῦ γε δόμοι καὶ κτήματ’ ἔασιν. 
 ἐνδειξάμενος δὲ φιλάδελφον ἦθος καὶ μετ’ ἀνάγκης
 φήσας ζῆν τε καὶ πλουτεῖν ἀντιπαρέθηκε τὸν τῆς φιλίας λόγον
 ( 97 )· 
 ὧν ὄφελον τριτάτην περ ἔχων ἐν δώμασι μοῖραν 
 ναίειν, οἱ δ’ ἄνδρες σόοι ἔμμεναι οἳ τότ’ ὄλοντο 
 Τροίῃ ἐν εὐρείῃ ἑκὰς Ἄργεος ἱπποβότοιο. 
 τίς ἂν οὖν τῶν ἐκγόνων ἐκείνων τῶν ὑπὲρ τοῦ
 τοιούτου τεθνηκότων οὐκ ἂν κατ’ ἀξίαν δόξειεν τὴν ἐπὶ τῇ
 στερήσει τοῦ πατρὸς λύπην τῇ τοῦ πατρὸς εὐχαρίστῳ μνήμῃ
 διορθουμένην; ὅπως δὲ μὴ δόξῃ κοινὸς 
 εἶναι πρὸς πάντας τοὺς παραπλησίως αὐτῷ τὴν εὔνοιαν
 ἐνδεδειγμένους, ἐπήνεγκεν ( 104 )· 
 τῶν πάντων οὐ τόσσον ὀδύρομαι ἀχνύμενός περ, 
 ὡς ἑνὸς ὅστε μοι ὕπνον ἀπεχθαίρει καὶ ἐδωδήν. 
 ἵνα δὲ μὴ φαίνηται μηδενὸς τῶν ἐκείνου παραμελῶν
 ἐμνήσθη κατ’ ὄνομα ( 110 )· 
 ὀδύρονται νύ που αὐτὸν 
 Λαέρτης θ’ ὁ γέρων καὶ ἐχέφρων Πηνελόπεια 
 Τηλέμαχός θ᾽, ὃν ἔλειπε νέον γεγαῶτ’ ἐνὶ οἴκῳ. 
 τοῦ δὲ δακρύσαντος πρὸς τὴν μνήμην ὃ μὲν ἐφίστησι
 κἀν τοσούτῳ .... τῇ τῆς Ἑλένης ἐπεισόδῳ κἀκείνης
 ἐκ τῆς ὁμοιότητος τεκμηραμένησ — πάνυ γὰρ αἱ γυναῖκες διὰ
 τὸ παρατηρεῖσθαι τὴν ἀλλήλων σωφροσύνην δειναὶ τὰς
 ὁμοιότητας τῶν παίδων πρὸς τοὺς γονέας ἐλέγξαι —
 παρεμβάλλοντός τινα λόγον καὶ τοῦ Πεισιστράτου — χρὴ γὰρ
 καὶ τοῦτον μὴ παρεῖναι δορυφορήματος τρόπον — καὶ
 διαλεχθέντος εὐσχημόνως περὶ τῆς αἰδοῦς τοῦ Τηλεμάχου,
 πάλιν ἐπιβάλλει ὁ Μενέλαος περὶ τῆς τοῦ Ὀδυσσέως φιλίας ὅτι
 μετὰ μόνου καταγηράναι μάλιστ’ ἂν ἤθελεν ἐκείνου.

κατὰ δὲ τὸ εἰκὸς οἳ μὲν δακρύουσιν, ἡ δ’ Ἑλένη Διὸς οὖσα
 θυγάτηρ καὶ παρὰ τῶν ἐν Αἰγύπτῳ σοφῶν μεμαθηκυῖα πολλοὺς
 λόγους εἰς τὸν οἶνον ἐμβάλλει πανακὲς τῷ ὄντι φάρμακον καὶ
 ἄρχεται διηγεῖσθαι τὰ περὶ τοῦ Ὀδυσσέως μεταξὺ
 ταλασιουργίας ἁπτομένη, οὐ δι’ ἀρέσκειαν τοῦτο πράττουσα,
 ἀλλ’ οἴκοθεν ἔχουσα τὴν τοιαύτην αἵρεσιν. ἡ γοῦν Ἀφροδίτη ἐρχομένη πρὸς αὐτὴν μετὰ τὸ
 μονομάχιον εἰκάζεται· 
 Il. 3.386 
 
 γρηὶ δέ μιν εἰκυῖα παλαιγενέι προσέειπεν 
 εἰροκόμῳ, ἥ οἱ Λακεδαίμονι ναιεταούσῃ 
 ἤσκειν εἴρια καλά. 
 
 ἐμφανίζεται δ’ αὐτῆς οὐ παρέργως τὸ φίλεργον κἀκ
 τούτων· 
 Od. 4.123 
 
 τῇ δ’ ἄρ’ ἅμ’ Ἀδρήστη κλισίην εὔτυκτον ἔθηκεν· 
 Ἀλκίππη δὲ τάπητα φέρεν μαλακοῦ ἐρίοιο, 
 Φυλὼ δ’ ἀργύρεον τάλαρον φέρε, τόν οἱ ἔδωκεν 
 Ἀλκάνδρη, Πολύβοιο δάμαρ. 
 τόν ῥά οἱ ἀμφίπολος Φυλὼ παρέθηκε φέρουσα 
 νήματος ἀσκητοῖο βεβυσμένον· αὐτὰρ ἐν αὐτῷ 
 ἠλακάτη τετάνυστο ἰοδνεφὲς εἶρος ἔχουσα. 
 
 ἔοικε δὲ καὶ αὐτὴ τὴν ἑαυτῆς καλλιτεχνίαν συνορᾶν.
 τῷ γοῦν Τηλεμάχῳ πέπλον τινὰ δωρουμένη φησί· 
 Od. 15.125 
 
 δῶρόν τοι καὶ ἐγώ, τέκνον φίλε, τοῦτο δίδωμι, 
 μνῆμ’ Ἑλένης χειρῶν, πολυηράτου ἐς γάμου ὥρην, 
 σῇ δ’ ἀλόχῳ φορέειν. 
 
 αὕτη δ’ ἡ φιλεργία τὴν σωφροσύνην αὐτῆς καταμηνύει·
 οὐ χλιδῶσα γὰρ οὐδὲ θρυπτομένη διὰ τὸ κάλλος εἰσάγεται.
 εὑρίσκεται γοῦν περὶ ἱστὸν ὑφαίνουσα καὶ ποικίλλουσα· 
 Il. 3.125 
 
 τὴν δ’ εὗρ’ ἐν μεγάρῳ· ἣ δὲ μέγαν ἱστὸν
 ὕφαινε, 
 δίπλακα μαρμαρέην· πολέας δ’ ἐνέπασσεν ἀέθλους 
 Τρώων θ’ ἱπποδάμων καὶ Ἀχαιῶν χαλκοχιτώνων, 
 οὓς ἕθεν εἵνεκ’ ἔπασχον ὑπ’ Ἄρηος παλαμάων.

διδάσκει δ’ ἡμᾶς Ὅμηρος ὅτι δεῖ καὶ τοὺς κεκλημένους ἐφ’ ἑστίασιν παρακαλεῖν ἀπανίστασθαι τοὺς
 κεκληκότας. ὁ μὲν Τηλέμαχος τὸν Μενέλαον· 
 Od. 4.294 
 
 ἀλλ’ ἄγετ’ εἰς εὐνὴν τράπεθ’ ἡμέας, ὄφρα καὶ
 ἤδη 
 ὕπνῳ ὑπὸ γλυκερῷ ταρπώμεθα κοιμηθέντες. 
 
 ἡ δὲ προσποιουμένη Μέντωρ εἶναι Ἀθηνᾶ πρὸς τὸν
 Νέστορα· 
 Od. 3.332 
 
 ἀλλ’ ἄγε τάμνετε μὲν γλώσσας, κεράσασθε δὲ
 οἶνον, 
 ὄφρα Ποσειδάωνι καὶ ἄλλοις ἀθανάτοισιν 
 σπείσαντες κοίτοιο μεδώμεδα· τοῖο γὰρ ὥρη. 
 
 ἐν δὲ ταῖς τῶν θεῶν ἑορταῖς οὐδ’ ὅσιον εἶναι δοκεῖ
 πλείω χρόνον παραμένειν. γνωμικῶς γοῦν φησιν παρὰ τῷ Ὁμήρῳ
 ἡ Ἀθηνᾶ· 
 Od. 3.335 
 
 ἤδη γὰρ φάος οἴχεθ’ ὑπὸ ζόφον, οὐδὲ ἔοικε 
 δηθὰ θεῶν ἐν δαιτὶ θαασσέμεν, ἀλλὰ νέεσθαι. 
 
 καὶ νῦν δὴ νόμος ἐκ θυσιῶν τινων πρὸ ἡλίου δύνοντος
 ἀπιέναι. καὶ παρ’ Αἰγυπτίοις δὲ τὸ παλαιὸν σωφρονικῶς
 διεξήγετο τὸ τῶν συμποσίων γένος, καθάπερ εἴρηκεν
 Ἀπολλώνιος ὁ περὶ τούτων γεγραφώς. καθήμενοι μὲν γὰρ
 ἐδείπνουν, τροφῇ τῇ λιτοτάτῃ καὶ ὑγιεινοτάτῃ χρώμενοι καὶ
 οἴνῳ τοσούτῳ ὅσος ἱκανὸς ἂν γένοιτο πρὸς εὐθυμίαν, ἣν ὁ
 Πίνδαρος αἰτεῖται παρὰ τοῦ Διός ( fr. 155 )·
 
 τί ἔρδων φίλος 
 σοί τε, καρτερόβροντα Κρονίδα, φίλος δὲ Μοίσαις 
 Εὐθυμίᾳ τε μέλων κεν εἴην, 
 τοῦτ’ αἴτημί σε. 
 τὸ δὲ Πλάτωνος συμπόσιον οὐ συνέδριόν ἐστιν, οὐ
 βουλευτήριον, οὐ λέσχη φιλοσόφων. Σωκράτης γὰρ οὐδὲ τοῦ συμποσίου ἀποστῆναι θέλει
 καίτοι Ἐρυξιμάχου καὶ Φαίδρου καὶ ἄλλων τινῶν ἀποστάντων,
 ἀλλ’ ἐγρήγορε μετ’ Ἀγάθωνος καὶ Ἀριστοφάνους καὶ πίνει ἐξ
 ἀργυροῦ φρέατοσ — καλῶς γάρ τις ( Chamael. XI 461
 c ) τὰ μεγάλα ποτήρια οὕτως ὠνόμασε — πίνει τ’ ἐκ
 τῆς φιάλης ἐπιδέξια. φησὶ δὲ καὶ μετὰ τοῦτο τοὺς μὲν δύο
 νυστάζειν, καταδαρθεῖν δὲ πρότερον τὸν Ἀριστοφάνη, ἤδη δὲ
 ἡμέρας ὑποφαινούσης τὸν Ἀγάθωνα· καὶ τὸν Σωκράτη
 κατακοιμήσαντα ἐκείνους ἀναστάντα ἀπιέναι εἰς τὸ Λύκειον,
 ἐξόν, φησὶν ὁ Ἡρόδικος, εἰς τοὺς Ὁμήρου Λαιστρυγόνας ( Od. 10.84 ), 
 ἔνθα κ’ ἄυπνος ἀνὴρ δοιοὺς ἐξήρατο μισθούς.

πᾶσα δὲ συμποσίου συναγωγὴ παρὰ τοῖς ἀρχαίοις τὴν αἰτίαν
 εἰς θεὸν ἀνέφερε, καὶ στεφάνοις ἐχρῶντο τοῖς οἰκείοις τῶν
 θεῶν καὶ ὕμνοις καὶ ᾠδαῖς. καὶ δοῦλος οὐδεὶς ἦν ὁ
 διακονήσων, ἀλλ’ οἱ νέοι τῶν ἐλευθέρων ᾠνοχόουν, ὡς ὁ τοῦ
 Μενελάου υἱὸς καίτοι νυμφίος ὑπάρχων καὶ ἐν αὐτοῖς τοῖς
 γάμοις. παρὰ δὲ τῇ καλῇ Σαπφοῖ ( fr. 51 B ) καὶ
 ὁ Ἑρμῆς οἰνοχοεῖ τοῖς θεοῖς. καὶ τἄλλα δὲ πάντα
 παρεσκεύαζον τοῖς δειπνοῦσιν ἐλεύθεροι. καὶ οἱ δειπνήσαντες
 ἀπελύοντο φωτὸς ὄντος. ἐν ἐνίοις δὲ καὶ τῶν Περσικῶν
 συμποσίων ἐγίνοντό τινες καὶ βουλαί, καθάπερ ἐν τῷ τοῦ
 Ἀγαμέμνονος κατὰ τὴν στρατείαν. τὸ δὲ τοῦ Ἀλκινόου
 συμπόσιον, πρὸς ὃ ἀποτέταται ὁ τοῦ Ὀδυσσέως
 λόγος· 
 Od. 9.5 
 
 οὐ γὰρ ἔγωγέ τί φημι τέλος χαριέστερον εἶναι 
 ἢ ὅταν εὐφροσύνη μὲν ἔχῃ κατὰ δῆμον ἅπαντα, 
 δαιτυμόνες δ’ ἀνὰ δώματ’ ἀκουάζωνται ἀοιδοῦ, 
 
 
 ξένου ὑποδοχὴν ἔχει, ὄντων καὶ αὐτῶν τῶν Φαιάκων
 τρυφερῶν. ὅπερ συμβάλλων τις πρὸς τὰ τῶν φιλοσόφων συμπόσια
 κοσμιώτερον ἂν εὕροι, καίτοι τοῦτο περιέχον καὶ ἱλαρότητα
 καὶ παιδιὰν εὐσχήμονα. μετὰ γὰρ τὸν ἀγῶνα τὸν γυμνικὸν ᾄδει
 ὁ ᾠδὸς ( Od. 8.267 ) ‘ἀμφ᾽
 Ἄρεος φιλότητα’ μῦθόν τινα χλεύῃ κεκραμένον, καίτοι εἰς τὴν
 μνηστηροφονίαν ὑποθηκῶν ὑποτιθεμένων τῷ Ὀδυσσεῖ, ὡς
 τοῦ Ἡφαίστου καὶ τοῦ Κυλλοποδίωνος τὸν
 ἀνδρειότατον Ἄρη καταγωνισαμένου.

ἐκαθέζοντο δὲ καὶ δειπνοῦντες οἱ τότε. πολλαχοῦ γοῦν ὁ
 Ὅμηρός φησιν· 
 Od. 1.145 
 
 ἑξείης ἕζοντο κατὰ κλισμούς τε θρόνους τε. 
 
 ὁ γὰρ θρόνος αὐτὸ μόνον ἐλευθέριός ἐστιν καθέδρα σὺν
 ὑποποδίῳ, ὅπερ θρῆνυν καλοῦντες ἐντεῦθεν αὐτὸν ὠνόμασαν
 θρόνον τοῦ θρήσασθαι χάριν, ὅπερ ἐπὶ τοῦ καθέζεσθαι
 τάσσουσιν, ὡς Φιλητᾶς ( fr. 21 Bach )· 
 θρήσασθαι δὲ πλατάνῳ γαίῃ ὕπο. 
 ὁ δὲ κλισμὸς περιττοτέρως κεκόσμηται ἀνακλίσει.
 τούτων δ’ εὐτελέστερος ἦν ὁ δίφρος· τῷ γοῦν Ὀδυσσεῖ ἐπαίτῃ
 εἶναι δοκοῦντι ‘δίφρον ἀεικέλιον, φησί ( Od. 20.259 ), καταθεὶς ὀλίγην
 τε τράπεζαν.’ 
 οἱ δὲ κρατῆρες αὐτοῖς, ὥσπερ ἔχει καὶ τοὔνομα, κεκραμένοι
 παρεστήκεσαν, ἐξ ὧν οἱ κοῦροι διακονούμενοι τοῖς μὲν
 ἐντιμοτάτοις ἀεὶ πλῆρες παρεῖχον τὸ ποτήριον, τοῖς δ᾽
 ἄλλοις ἐξ ἴσου διένεμον. ὁ γοῦν Ἀγαμέμνων πρὸς τὸν Ἰδομενέα
 φησί ( Il. 4.262 )· 
 
 σὸν δὲ πλεῖον δέπας αἰεὶ 
 ἕστηχ’ ὥσπερ ἐμοί, πιέειν ὅτε θυμὸς ἀνώγοι. 
 προέπινον δ’ ἀλλήλοις οὐχ ὥσπερ ἡμεῖς (τοῦτο γὰρ
 προεκπιεῖν ἐστιν), ἀλλὰ μεστὸν τὸν σκύφον· 
 Il. 9.224 
 
 πλησάμενος δ’ οἴνοιο δέπας δείδεκτ’ Ἀχιλῆα. 
 
 ὁσάκις δὲ καὶ τροφὰς ἐλάμβανον, προειρήκαμεν ἤδη
 ( I 11 b ) ὅτι δὴ τρεῖς ἦσαν διὰ τὸ τὸ αὐτό
 ποτε μὲν ἄριστον, ποτὲ δὲ δεῖπνον ὀνομάζεσθαι. γελοῖοι γάρ
 εἰσιν οἱ φάσκοντες ὅτι καὶ τέσσαρας ἐλάμβανον, ἐπεὶ ὁ
 ποιητὴς ἔφη ( Od. 17.599 )
 ‘σὺ δ’ ἔρχεο δειελιήσας,’ οὐ νοοῦντες ὅτι λέγει τὸν
 δειλινὸν διατρίψας χρόνον. ὅμως δὲ οὐδεὶς δείξει παρὰ τῷ
 ποιητῇ τρίς τινα λαμβάνοντα τροφάς. διαμαρτάνουσι δὲ πολλοὶ
 παρὰ τῷ ποιητῇ ἐφεξῆς τιθέντες τούτους τοὺς στίχους· 
 Od. 4.55 
 
 σῖτον δ’ αἰδοίη ταμίη παρέθηκε φέρουσα, 
 εἴδατα πόλλ’ ἐπιθεῖσα, χαριζομένη παρεόντων· 
 δαιτρὸς δὲ κρειῶν πίνακας παρέθηκεν ἀείρας. 
 
 εἰ γὰρ εἴδατα παρέθηκεν ἡ ταμίη, δῆλον ὡς κρεάτων
 λείψανα τυγχάνοντα, τὸν δαιτρὸν οὐκ ἔδει παρεισφέρειν.
 διόπερ τὸ δίστιχον ἀπαρκεῖ. ἀπαλλαγέντων δὲ τῶν δειπνούντων
 αἱ τράπεζαι ἐβαστάζοντο, ὥσπερ παρὰ τοῖς μνηστῆρσι καὶ τοῖς
 Φαίαξιν, ἐφ’ ὧν καὶ λέγει · 
 Od. 7.232 
 
 ἀμφίπολοι δ’ ἀπεκόσμεον ἔντεα δαιτός, 
 
 δῆλον ὡς τὰ ἀγγεῖα. καὶ γὰρ τῶν ὅπλων τὰ σκεπαστικά,
 θώρακα καὶ κνημῖδας καὶ τὰ τούτοις ἐμφερῆ λέγουσιν ἔντη,
 καθάπερ ἀγγεῖα τῶν τοῦ σώματος μερῶν ὄντα. τῶν δὲ ἡρωικῶν
 οἴκων τοὺς μείζονας Ὅμηρος μέγαρα καλεῖ
 καὶ δώματα καὶ κλισίας, οἱ δὲ νῦν ξενῶνας καὶ ἀνδρῶνας
 ὀνομάζουσι.

τί οὖν ὀνομάσομεν, ἄνδρες φίλοι, τὸ συμπόσιον ὅπερ Ἀντίοχος
 ὁ Ἐπιφανὴς μὲν κληθείς, Ἐπιμανὴς δ’ ἐκ τῶν πράξεων
 ὀνομασθείς; βασιλεὺς δ’ ἦν οὗτος τῶν Συριακῶν 
 τῶν ἀπὸ Σελεύκου εἷς· περὶ οὗ φησι Πολύβιος ( 26,
 1 ) τάδε, ὡς ‘ἀποδιδράσκων ἐκ τῆς αὐλῆς ἐνίοτε
 τοὺς θεραπεύοντας οὗ τύχοι τῆς πόλεως ἀλύων ἐφαίνετο
 δεύτερος καὶ τρίτος· μάλιστα δὲ πρὸς τοῖς ἀργυροκοπείοις
 εὑρίσκετο καὶ χρυσοχοείοις εὑρησιλογῶν καὶ φιλοτεχνῶν πρὸς
 τοὺς τορευτὰς καὶ τοὺς ἄλλους τεχνίτας. ἔπειτα καὶ μετὰ
 δημοτῶν ἀνθρώπων συγκαταβαίνων ὡμίλει ᾧ τύχοι καὶ μετὰ τῶν
 παρεπιδημούντων συνέπινε τῶν εὐτελεστάτων. ὅτε δὲ τῶν
 νεωτέρων αἴσθοιτό τινας συνευωχουμένους, οὐδεμίαν ἔμφασιν
 ποιήσας παρῆν ἐπικωμάζων μετὰ κερατίου καὶ συμφωνίας, ὥστε
 τοὺς πολλοὺς διὰ τὸ παράδοξον ἀφισταμένους φεύγειν.
 πολλάκις δὲ καὶ τὴν βασιλικὴν ἀποθέμενος ἐσθῆτα τήβενναν
 ἀναλαβὼν περιῄει κατὰ τὴν ἀγορὰν ἀρχαιρεσιάζων καὶ τοὺς μὲν
 δεξιούμενος, τοὺς δὲ καὶ περιπτύσσων παρεκάλει φέρειν αὑτῷ
 τὴν ψῆφον, ποτὲ μὲν ὡς ἀγορανόμος γένηται, ποτὲ δὲ καὶ ὡς
 δήμαρχος. τυχὼν δὲ τῆς ἀρχῆς καὶ καθίσας ἐπὶ τὸν
 ἐλεφάντινον δίφρον κατὰ τὸ παρὰ Ῥωμαίοις ἔθος διήκουε τῶν
 κατὰ τὴν ἀγορὰν γινομένων συναλλαγμάτων καὶ διέκρινε μετὰ πολλῆς σπουδῆς καὶ
 προθυμίας. ἐξ ὧν εἰς ἀπορίαν ἦγε τῶν ἀνθρώπων τοὺς
 ἐπιεικεῖς· οἳ μὲν γὰρ ἀφελῆ τινα αὐτὸν εἶναι ὑπελάμβανον,
 οἳ δὲ μαινόμενον. καὶ γὰρ περὶ τὰς δωρεὰς ἦν παραπλήσιος·
 ἐδίδου γὰρ τοῖς μὲν ἀστραγάλους δορκαδείους, τοῖς δὲ
 φοινικοβαλάνους, ἄλλοις δὲ χρυσίον. καὶ ἐξ ἀπαντήσεως δέ
 τισι συντυγχάνων οὓς μὴ ἑωράκει ποτὲ ἐδίδου δωρεὰς
 ἀπροσδοκήτους. ἐν δὲ ταῖς πρὸς τὰς πόλεις θυσίαις καὶ ταῖς
 πρὸς τοὺς θεοὺς τιμαῖς πάντας ὑπερέβαλλε τοὺς
 βεβασιλευκότας. τοῦτο δ’ ἄν τις τεκμήραιτο ἔκ τε τοῦ παρ᾽
 Ἀθηναίοις Ὀλυμπιείου καὶ τῶν περὶ τὸν ἐν Δήλῳ βωμὸν
 ἀνδριάντων. ἐλούετο δὲ κἀν τοῖς δημοσίοις βαλανείοις ὅτε
 δημοτῶν ἦν τὰ βαλανεῖα πεπληρωμένα, κεραμίων εἰσφερομένων
 αὐτῷ μύρων τῶν πολυτελεστάτων. ὅτε καί τινος εἰπόντος
 ‘μακάριοί ἐστε ὑμεῖς οἱ βασιλεῖς οἱ καὶ τούτοις χρώμενοι
 καὶ ὀδωδότες ἡδύ,’ καὶ μηδὲν τὸν ἄνθρωπον
 προσειπὼν ὅπου ᾽κεῖνος τῇ ἑξῆς ἐλούετο ἐπεισελθὼν ἐποίησεν
 αὐτοῦ καταχυθῆναι τῆς κεφαλῆς μέγιστον κεράμιον
 πολυτελεστάτου μύρου τῆς στακτῆς καλουμένης, ὡς πάντας
 ἀναστάντας κυλίεσθαι τοὺσ λουομένους τῷ μύρῳ καὶ
 διὰ τὴν γλισχρότητα καταπίπτοντας γέλωτα παρέχειν, καθάπερ
 καὶ αὐτὸν τὸν βασιλέα.

ὁ δ’ αὐτὸς οὗτος βασιλεὺς ( Polyb. 31, 3 )
 ἀκούσας τοὺς ἐν τῇ Μακεδονίᾳ συντετελεσμένους ἀγῶνας ὑπὸ
 Αἰμιλίου Παύλου τοῦ Ῥωμαίων στρατηγοῦ, βουλόμενος τῇ
 μεγαλοδωρίᾳ ὑπερᾶραι τὸν Παῦλον 
 ἐξέπεμψε πρέσβεις καὶ θεωροὺς εἰς τὰς πόλεις καταγγελοῦντας
 τοὺς ἐσομένους ἀγῶνας ὑπὸ αὐτοῦ ἐπὶ Δάφνης· ὡς πολλὴν
 γενέσθαι τῶν Ἑλλήνων σπουδὴν εἰς τὴν ὡς αὐτὸν ἄφιξιν. ἀρχὴν
 δ’ ἐποιήσατο τῆς πανηγύρεως τὴν πομπείαν οὕτως
 ἐπιτελεσθεῖσαν. καθηγοῦντό τινες Ῥωμαικὸν ἔχοντες
 καθοπλισμὸν ἐν θώραξιν ἀλυσιδωτοῖς, ἄνδρες ἀκμάζοντες ταῖς
 ἡλικίαις πεντακισχίλιοι· μεθ’ οὓς Μυσοὶ πεντακισχίλιοι.
 συνεχεῖς δ’ ἦσαν Κίλικες εἰς τὸν τῶν εὐζώνων τρόπον
 καθωπλισμένοι τρισχίλιοι, χρυσοῦς ἔχοντες στεφάνους. ἐπὶ δὲ
 τούτοις Θρᾷκες τρισχίλιοι καὶ Γαλάται πεντακισχίλιοι.
 τούτοις ἐπέβαλλον Μακεδόνες δισμύριοι καὶ χαλκάσπιδες
 πεντακισχίλιοι, ἄλλοι δὲ ἀργυράσπιδες· οἷς ἐπηκολούθει
 μονομάχων ζεύγη διακόσια τεσσαράκοντα. τούτων κατόπιν ἦσαν
 ἱππεῖς Νισαῖοι μὲν χίλιοι, πολιτικοὶ δὲ τρισχίλιοι, ὧν οἱ
 μὲν πλείους ἦσαν χρυσοφάλαροι καὶ χρυσοστέφανοι, οἱ δ᾽
 ἄλλοι ἀργυροφάλαροι. μετὰ δὲ τούτους ἦσαν οἱ λεγόμενοι
 ἑταῖροι ἱππεῖς· οὗτοι δὲ ἦσαν εἰς χιλίους, πάντες
 χρυσοφάλαροι. τούτοις συνεχὲς ἦν τὸ τῶν φίλων σύνταγμα,
 ἴσον καὶ κατὰ τὸ πλῆθος καὶ κατὰ τὸν κόσμον. ἐπὶ δὲ τούτοις
 ἐπίλεκτοι χίλιοι, οἷς ἐπηκολούθει τὸ καλούμενον ἄγημα,
 κράτιστον εἶναι δοκοῦν σύστημα τῶν ἱππέων, περὶ χιλίους.
 τελευταία δ’ ἦν ἡ κατάφρακτος ἵππος, οἰκείως τῇ προσηγορία
 τῶν ἵππων καὶ τῶν ἀνδρῶν ἐσκεπασμένων τοῖς ὅπλοις· ἦσαν δὲ
 καὶ αὐτοὶ χίλιοι καὶ πεντακόσιοι. πάντες δ’ οἱ προειρημένοι εἶχον πορφυρᾶς
 ἐφαπτίδας, πολλοὶ δὲ καὶ διαχρύσους καὶ ζῳωτάς. ἐπὶ δὲ
 τούτοις ἕξιππα μὲν ἦν ἑκατόν, τέθριππα δὲ τεσσαράκοντα·
 ἔπειτα ἐλεφάντων ἅρμα καὶ συνωρίς· καθ’ ἕνα δὲ εἵποντο
 ἐλέφαντες διεσκευασμένοι τριάκοντα καὶ ἕξ.

τὴν δ’ ἄλλην πομπὴν λέγειν ἐστὶ δυσέφικτον, ὡς ἐν κεφαλαίῳ
 δὲ λεκτέον. ἔφηβοι μὲν γὰρ ἐπόμπευσαν εἰς ὀκτακοσίους,
 χρυσοῦς ἔχοντες στεφάνους, βόες δ’ εὐτραφεῖς περὶ χιλίους,
 θεωρίδες δὲ βραχὺ λείπουσαι τριακοσίων, ἐλεφάντων δὲ
 ὀδόντες ὀκτακόσιοι. τὸ δὲ τῶν ἀγαλμάτων πλῆθος οὐ δυνατὸν
 ἐξηγήσασθαι· πάντων γὰρ τῶν παρ’ ἀνθρώποις λεγομένων ἢ
 νομιζομένων θεῶν ἢ δαιμόνων, προσέτι δὲ ἡρώων εἴδωλα
 διήγετο, τὰ μὲν κεχρυσωμένα, τὰ δ’ ἠμφιεσμένα στολαῖς
 διαχρύσοις. καὶ πᾶσι τούτοις οἱ προσήκοντες μῦθοι κατὰ τὰς
 παραδεδομένας ἱστορίας ἐν διασκευαῖς πολυτελέσι παρέκειντο.
 εἵπετο δ’ αὐτοῖς καὶ Νυκτὸς εἴδωλον καὶ Ἡμέρας, Γῆς τε καὶ
 Οὐρανοῦ, καὶ Ἠοῦς καὶ Μεσημβρίας. τὸ δὲ τῶν χρυσωμάτων καὶ
 ἀργυρωμάτων πλῆθος οὕτως ἄν τις ὑπονοήσειεν ὅσον ἦν· ἑνὸς
 γὰρ τῶν φίλων Διονυσίου τοῦ ἐπιστολιαγράφου χίλιοι παῖδες
 ἐπόμπευσαν ἀργυρώματα ἔχοντες, ὧν οὐδὲν ἐλάττον’ ὁλκὴν
 εἶχεν δραχμῶν χιλίων. βασιλικοὶ δὲ παῖδες παρῆλθον
 ἑξακόσιοι χρυσώματα ἔχοντες. ἔπειτα γυναῖκες ἐκ χρυσῶν
 καλπίδων μύροις ἔραινον εἰς διακοσίας. ταύταις δ’ ἑξῆς
 ἐπόμπευον ἐν χρυσόποσι μὲν φορείοις ὀγδοήκοντα γυναῖκες,
 ἐν 
 ἀργυρόποσι δὲ πεντακόσιαι καθήμεναι,
 πολυτελῶς διεσκευασμέναι. καὶ τῆς μὲν πομπῆς τὰ
 ἐπιφανέστατα ταῦτα ἦν.

ἐπιτελεσθέντων δὲ τῶν ἀγώνων καὶ μονομαχιῶν καὶ κυνηγεσίων
 κατὰ τριάκονθ’ ἡμέρας, ἐν αἷς τὰς θέας συνετέλει, πέντε μὲν
 τὰς πρώτας ἐν τῷ γυμνασίῳ πάντες ἐκ χρυσῶν ὁλκείων
 ἠλείφοντο κροκίνῳ μύρῳ· ἦν δὲ ταῦτα πεντεκαίδεκα, καὶ
 κινναμωμίνου τὰ ἴσα καὶ ναρδίνου. παραπλησίως δὲ καὶ ταῖς
 ἑξῆς εἰσεφέρετο τήλινον, ἀμαράκινον, ἴρινον, πάντα
 διαφέροντα ταῖς εὐωδίαις. ἔστρωτο δὲ εἰς εὐωχίαν ποτὲ μὲν
 χίλια τρίκλινα, ποτὲ δὲ χίλια πεντακόσια μετὰ τῆς
 πολυτελεστάτης διασκευῆς. ὁ δὲ χειρισμὸς ἐγίνετο τῶν
 πραγμάτων δι’ αὐτοῦ τοῦ βασιλέως. ἵππον γὰρ ἔχων εὐτελῆ
 παρέτρεχε παρὰ τὴν πομπήν, τοὺς μὲν προάγειν κελεύων, τοὺς
 δὲ ἐπέχειν. κατὰ δὲ τοὺς πότους αὐτὸς ἐπὶ τὰς εἰσόδους
 ἐφιστάμενος οὓς μὲν εἰσῆγεν, οὓς δ’ ἀνέκλινε, καὶ τοὺς
 διακόνους δὲ τοὺς τὰς παραθέσεις φέροντας αὐτὸς εἰσῆγε. καὶ
 περιπορευόμενος οὗ μὲν προσεκάθιζεν, οὗ δὲ προσανέπιπτε·
 καί ποτε μὲν ἀποθέμενος μεταξὺ τὸν ψωμόν, ποτὲ δὲ τὸ
 ποτήριον ἀνεπήδα καὶ μετανίστατο καὶ περιῄει τὸν πότον
 προπόσεις λαμβάνων ὀρθὸς ἄλλοτε παρ’ ἄλλοις, ἅμα δὲ καὶ
 τοῖς ἀκροάμασι προσπαίζων. προιούσης δ’ ἐπὶ πολὺ τῆς
 συνουσίας καὶ πολλῶν ἤδη κεχωρισμένων ὑπὸ τῶν μίμων ὁ
 βασιλεὺς εἰσεφέρετο ὅλος κεκαλυμμένος καὶ εἰς τὴν γῆν
 ἐτίθετο ὡς εἷς ὢν δῆτα τῶν μίμων· καὶ τῆς συμφωνίας
 προκαλουμένης ἀναπηδήσας ὠρχεῖτο καὶ 
 ὑπεκρίνετο μετὰ τῶν γελωτοποιῶν, ὥστε πάντας αἰσχυνομένους
 φεύγειν. ταῦτα δὲ πάντα συνετελέσθη ἐξ ὧν τὰ μὲν ἐκ τῆς
 Αἰγύπτου ἐνοσφίσατο παρασπονδήσας τὸν Φιλομήτορα βασιλέα
 παιδίσκον ὄντα, τὰ δὲ καὶ τῶν φίλων
 συμβαλλομένων. ἱεροσυλήκει δὲ καὶ τὰ πλεῖστα τῶν
 ἱερῶν.’

θαυμασάντων δὲ τῶν δαιτυμόνων τήν τε τοῦ βασιλέως διάνοιαν
 ὡς οὐκ ἐπιφανής, ἀλλ’ ὄντως ἐπιμανὴς ὑπῆρχε, ....
 Προσέθηκεν ὁ Μασούριος περὶ τῆς ἐν Ἀλεξανδρείᾳ γεγενημένης
 ὑπὸ τοῦ πάντα ἀρίστου Πτολεμαίου τοῦ Φιλαδέλφου βασιλέως
 πομπῆς Καλλίξεινον τὸν Ῥόδιον ἱστοροῦντα ἐν τῷ τετάρτῳ περὶ
 Ἀλεξανδρείας, ὅς φησι ( FHG III 58 )· ‘πρὸ δὲ
 τοῦ ἄρξασθαι τὴν κατασκευασθεῖσαν σκηνὴν ἐν τῷ τῆς ἄκρας
 περιβόλῳ χωρὶς τῆς τῶν στρατιωτῶν καὶ τεχνιτῶν καὶ
 παρεπιδήμων ὑποδοχῆς ἐξηγήσομαι· καλὴ γὰρ εἰς ὑπερβολὴν
 ἀξία τε ἀκοῆς ἐγενήθη. τὸ μὲν οὖν μέγεθος αὐτῆς ἑκατὸν
 τριάκοντα κλίνας ἐπιδεχόμενον κύκλῳ, διασκευὴν δ’ εἶχε
 τοιαύτην. κίονες διεστάθησαν ξύλινοι πέντε μὲν κατὰ πλευρὰν
 ἑκάστην τοῦ μήκους πεντηκονταπήχεις πρὸς ὕψος, ἑνὶ δὲ
 ἐλάττους κατὰ πλάτος· ἐφ’ ὧν ἐπιστύλιον καθηρμόσθη
 τετράγωνον, ὑπερεῖδον τὴν σύμπασαν τοῦ συμποσίου στέγην.
 αὕτη δ’ ἐνεπετάσθη κατὰ μέσον οὐρανίσκῳ κοκκινοβαφεῖ
 περιλεύκῳ, καθ’ ἑκάτερον δὲ μέρος εἶχε δοκοὺς μεσολεύκοις
 ἐμπετάσμασι πυργωτοῖς κατειλημένας, ἐν αἷς φατνώματα γραπτὰ
 κατὰ μέσον ἐτέτακτο. τῶν δὲ κιόνων
 οἱ μὲν τέσσαρες ὡμοίωντο φοίνιξιν, οἱ δ’ ἀνὰ μέσον θύρσων
 εἶχον φαντασίαν. τούτων δ’ ἐκτὸς περίστυλος ἐπεποίητο
 σῦριγξ ταῖς τρισὶ πλευραῖς καμαρωτὴν ἔχουσα στέγην, ἐν ᾗ
 τὴν τῶν κατακειμένων ἀκολουθίαν ἑστάναι συνέβαινεν. ἧς τὸ
 μὲν ἐντὸς αὐλαίαις περιείχετο φοινικίναις, ἐπὶ δὲ τῶν ἀνὰ
 μέσον χωρῶν δοραὶ θηρίων παράδοξοι καὶ τῇ ποικιλίᾳ καὶ τοῖς
 μεγέθεσιν ἐκρέμαντο. τὸ δὲ περιέχον αὐτὴν ὕπαιθρον
 μυρρίναις καὶ δάφναις ἄλλοις τε ἐπιτηδείοις ἔρνεσιν
 ἐγεγόνει συνηρεφές. τὸ δ’ ἔδαφος πᾶν ἄνθεσι κατεπέπαστο
 παντοίοις. ἡ γὰρ Αἴγυπτος καὶ διὰ τὴν τοῦ περιέχοντος ἀέρος
 εὐκρασίαν καὶ διὰ τοὺς κηπεύοντας τὰ σπανίως καὶ καθ’ ὥραν
 ἐνεστηκυῖαν ἐν ἑτέροις φυόμενα τόποις ἄφθονα γεννᾷ καὶ διὰ
 παντός, καὶ οὔτε ῥόδον οὔτε λευκόιον οὔτ’ ἄλλο ῥᾳδίως ἄνθος
 ἐκλιπεῖν οὐθὲν οὐδέποτ’ εἴωθεν. διὸ δὴ καὶ κατὰ μέσον
 χειμῶνα τῆς ὑποδοχῆς τότε γενηθείσης παράδοξος ἡ φαντασία
 τότε τοῖς ξένοις κατέστη. τὰ γὰρ εἰς μίαν
 εὑρεθῆναι στεφάνωσιν οὐκ ἂν δυνηθέντα ἐν ἄλλῃ πόλει ῥᾳδίως,
 ταῦτα καὶ τῷ πλήθει τῶν κατακειμένων ἐκεχορήγητο εἰς τοὺς
 στεφάνους ἀφθόνως καὶ εἰς τὸ τῆς σκηνῆς ἔδαφος κατεπέπαστο
 χύδην, θείου τινὸς ὡς ἀληθῶς ἀποτελοῦντα λειμῶνος
 πρόσοψιν.

διέκειτο δὲ ἐπὶ μὲν τῶν τῆς σκηνῆς παραστάδων ζῷα μαρμάρινα
 τῶν πρώτων τεχνιτῶν ἑκατόν. ἐν δὲ ταῖς ἀνὰ μέσον χώραις
 πίνακες τῶν Σικυωνικῶν ζωγράφων, ἐναλλὰξ δ’ ἐπίλεκτοι εἰκασίαι παντοῖαι καὶ χιτῶνες
 χρυσοϋφεῖς ἐφαπτίδες τε κάλλισται, τινὲς μὲν εἰκόνας
 ἔχουσαι τῶν βασιλέων ἐνυφασμένας, αἳ δὲ μυθικὰς διαθέσεις.
 ὑπεράνω δὲ τούτων θυρεοὶ περιέκειντο ἐναλλὰξ ἀργυροῖ τε καὶ
 χρυσοῖ. ἐν δὲ ταῖς ἐπάνω τούτων χώραις οὔσαις ὀκταπήχεσιν
 ἄντρα κατεσκεύαστο κατὰ μὲν τὸ μῆκος τῆς σκηνῆς ἓξ ἐν
 ἑκατέρᾳ πλευρᾷ, κατὰ πλάτος δὲ τέτταρα· συμπόσιά τε ἀντία
 ἀλλήλων ἐν αὐτοῖς τραγικῶν τε καὶ κωμικῶν καὶ
 σατυρικῶν ζῴων ἀληθινὸν ἐχόντων ἱματισμόν, οἷς παρέκειτο
 καὶ ποτήρια χρυσᾶ. κατὰ μέσον δὲ τῶν ἄντρων νύμφαι
 ἐλείφθησαν, ἐν αἷς ἔκειντο Δελφικοὶ χρυσοῖ τρίποδες
 ὑποστήματ’ ἔχοντες. κατὰ δὲ τὸν ὑψηλότατον τόπον τῆς ὀροφῆς
 ἀετοὶ κατὰ πρόσωπον ἦσαν ἀλλήλων χρυσοῖ, πεντεκαιδεκαπήχεις
 τὸ μέγεθος. ἔκειντο δὲ κλῖναι χρυσαῖ σφιγγόποδες ἐν ταῖς
 δυσὶ πλευραῖς ἑκατόν· ἡ γὰρ κατὰ πρόσωπον ἁψὶς ἀφεῖτ᾽
 ἀναπεπταμένη. ταύταις δ’ ἀμφίταποι ἁλουργεῖς ὑπέστρωντο τῆς
 πρώτης ἐρέας, καὶ περιστρώματα ποικίλα διαπρεπῆ ταῖς
 τέχναις ἐπῆν. ψιλαὶ δὲ Περσικαὶ τὴν ἀνὰ μέσον τῶν ποδῶν
 χώραν ἐκάλυπτον, ἀκριβῆ τὴν εὐγραμμίαν τῶν ἐνυφασμένων
 ἔχουσαι ζῳδίων. παρετέθησαν δὲ καὶ τρίποδες τοῖς
 κατακειμένοις χρυσοῖ διακόσιοι τὸν ἀριθμόν, ὥστ’ εἶναι δύο
 κατὰ κλίνην, ἐπ’ ἀργυρῶν διέδρων. ἐκ δὲ τῶν ὄπισθεν πρὸς
 τὴν ἀπόνιψιν ἑκατὸν ἀργυραῖ λεκάναι καὶ καταχύσεις ἴσαι
 παρέκειντο. ἐπεπήγει δὲ τοῦ συμποσίου
 καταντικρὺ καὶ ἑτέρα κλίνη πρὸς τὴν τῶν κυλίκων καὶ
 ποτηρίων τῶν τε λοιπῶν τῶν πρὸς τὴν χρῆσιν ἀνηκόντων
 καὶ κατασκευασμάτων ἔκθεσιν· ἃ δὴ πάντα χρυσᾶ
 τε ἦν καὶ διάλιθα, θαυμαστὰ ταῖς τέχναις. τούτων δὲ τὴν μὲν
 κατὰ μέρος κατασκευὴν καὶ τὰ γένη μακρὸν ἐπεφαίνετό μοι
 δηλοῦν· τὸ δὲ τοῦ σταθμοῦ πλῆθος εἰς μύρια τάλαντα ἀργυρίου
 τὴν σύμπασαν εἶχε κατασκευήν.

ἡμεῖς δὲ ἐπειδὴ τὰ κατὰ τὴν σκηνὴν διεληλύθαμεν, ποιησόμεθα
 καὶ τὴν τῆς πομπῆς ἐξήγησιν. ἤγετο γὰρ διὰ τοῦ κατὰ τὴν
 πόλιν σταδίου. πρώτη δ’ ἐβάδιζεν ἡ Ἑωσφόρου· καὶ
 γὰρ ἀρχὴν εἶχεν ἡ πομπὴ καθ’ ὃν ὁ προειρημένος ἀστὴρ
 φαίνεται χρόνον. ἔπειθ’ ἡ τοῖς τῶν βασιλέων γονεῦσι
 κατωνομασμένη. μετὰ δὲ ταύτας αἱ τῶν θεῶν ἁπάντων, οἰκείαν
 ἔχουσαι τῆς περὶ ἕκαστον αὐτῶν ἱστορίας διασκευήν. τὴν δὲ
 τελευταίαν Ἑσπέρου συνέβαινεν εἶναι, τῆς ὥρας εἰς τοῦτον
 συναγούσης τὸν καιρόν. τὰ δὲ κατὰ μέρος αὐτῶν εἴ τις
 εἰδέναι βούλεται, τὰς τῶν πεντετηρίδων γραφὰς λαμβάνων
 ἐπισκοπείτω. τῆς δὲ Διονυσιακῆς πομπῆς πρῶτοι μὲν προῄεσαν
 οἱ τὸν ὄχλον ἀνείργοντες Σιληνοί, πορφυρᾶς χλαμύδας, οἳ δὲ
 φοινικίδας ἠμφιεσμένοι. τούτοις δ’ ἐπηκολούθουν Σάτυροι
 καθ’ ἕκαστον τοῦ σταδίου μέρος εἴκοσι, λαμπάδας φέροντες
 κισσίνας διαχρύσους. μεθ’ οὓς Νῖκαι 
 χρυσᾶς ἔχουσαι πτέρυγας. ἔφερον δ’ αὗται θυμιατήρια ἑξαπήχη
 κισσίνοις διαχρύσοις κλωσὶ διακεκοσμημένα, ζῳωτοὺς
 ἐνδεδυκυῖαι χιτῶνας, αὐταὶ δὲ πολὺν κόσμον χρυσοῦν
 περικείμεναι. μετὰ δὲ ταύτας εἵπετο βωμὸς ἑξάπηχυς διπλοῦς
 κισσίνῃ φυλλάδι διαχρύσῳ πεπυκασμένος, ἔχων ἀμπέλινον
 χρυσοῦν στέφανον μεσολεύκοις μίτραις διειλημμένον.
 ἐπηκολούθουν δ’ αὐτῷ παῖδες ἐν χιτῶσι πορφυροῖς, λιβανωτὸν
 καὶ σμύρναν, ἔτι δὲ κρόκον ἐπὶ χρυσῶν μαζονόμων φέροντες
 ἑκατὸν εἴκοσι. μεθ’ οὓς Σάτυροι τεσσαράκοντα ἐστεφανωμένοι
 κισσίνοις χρυσοῖς στεφάνοις· τὰ δὲ σώματα οἳ μὲν ἐκέχριντο
 ὀστρείῳ, τινὲς δὲ μίλτῳ καὶ χρώμασιν ἑτέροις. ἔφερον δὲ καὶ
 οὗτοι στέφανον χρυσοῦν ἐξ ἀμπέλου καὶ κισσοῦ εἰργασμένον.
 μεθ’ οὓς Σιληνοὶ δύο ἐν πορφυραῖς χλαμύσι καὶ κρηπῖσι
 λευκαῖς. εἶχε δ’ αὐτῶν ὃ μὲν πέτασον καὶ κηρύκειον χρυσοῦν,
 ὃ δὲ σάλπιγγα. μέσος δὲ τούτων ἐβάδιζεν ἀνὴρ μείζων
 ἢ τετράπηχυς ἐν τραγικῇ διαθέσει καὶ προσώπῳ,
 φέρων χρυσοῦν Ἀμαλθείας κέρας· ὃς προσηγορεύετο Ἐνιαυτός. ᾧ
 γυνὴ περικαλλεστάτη κατὰ τὸ μέγεθος εἵπετο πολλῷ χρυσῷ καὶ
 διαπρεπεῖ .... κεκοσμημένη, φέρουσα τῇ μὲν μιᾷ τῶν χειρῶν
 στέφανον περσαίας, τῇ δ’ ἑτέρᾳ ῥάβδον φοίνικος· ἐκαλεῖτο δὲ
 αὕτη Πεντετηρίς. ταύτῃ δ’ ἐπηκολούθουν Ὧραι αἱ 
 τέσσαρες διεσκευασμέναι καὶ ἑκάστη
 φέρουσα τοὺς ἰδίους καρπούς. ἐχόμενα τούτων θυμιατήρια δύο
 κίσσινα ἐκ χρυσοῦ ἑξαπήχη καὶ βωμὸς ἀνὰ μέσον τούτων
 τετράγωνος χρυσοῦ. καὶ πάλιν Σάτυροι στεφάνους ἔχοντες
 κισσίνους χρυσοῦς, φοινικίδας περιβεβλημένοι· ἔφερον δ’ οἳ
 μὲν οἰνοχόην χρυσῆν, οἳ δὲ καρχήσιον. μεθ’ οὓς ἐπορεύετο
 Φιλίσκος ὁ ποιητὴς ἱερεὺς ὢν Διονύσου καὶ πάντες οἱ περὶ
 τὸν Διόνυσον τεχνῖται. τούτων δ’ ἐφεξῆς ἐφέροντο Δελφικοὶ
 τρίποδες, ἆθλα τοῖς τῶν ἀθλητῶν χορηγοῖς, ὁ μὲν παιδικὸς
 ἐννέα πηχῶν τὸ ὕψος, ὃ δὲ πηχῶν δώδεκα ὁ τῶν ἀνδρῶν.

μετὰ τούτους τετράκυκλος πηχῶν τεσσαρεσκαίδεκα, ὀκτὼ δὲ τὸ
 πλάτος, ἤγετο ὑπὸ ἀνδρῶν ὀγδοήκοντα καὶ ἑκατόν, ἐπὶ δὲ
 ταύτης ἐπῆν ἄγαλμα Διονύσου δεκάπηχυ σπένδον ἐκ καρχησίου
 χρυσοῦ, χιτῶνα πορφυροῦν ἔχον διάπεζον καὶ ἐπ’ αὐτοῦ
 κροκωτὸν διαφανῆ· περιεβέβλητο δὲ ἱμάτιον πορφυροῦν
 χρυσοποίκιλον. προέκειτο δὲ αὐτοῦ κρατὴρ Λακωνικὸς χρυσοῦς
 μετρητῶν δεκαπέντε καὶ τρίπους χρυσοῦς, ἐφ’ οὗ θυμιατήριον
 χρυσοῦν καὶ φιάλαι δύο χρυσαῖ, κασσίας μεσταὶ καὶ κρόκου.
 περιέκειτο δ’ αὐτῷ καὶ σκιὰς ἐκ κισσοῦ καὶ ἀμπέλου καὶ τῆς
 λοιπῆς ὀπώρας κεκοσμημένη, προσήρτηντο δὲ καὶ στέφανοι καὶ
 ταινίαι καὶ θύρσοι καὶ τύμπανα καὶ μίτραι πρόσωπά τε
 σατυρικὰ καὶ κωμικὰ καὶ τραγικά. τῇ δὲ τετρακύκλῳ ....
 ἱερεῖς καὶ ἱέρειαι καὶ ἱεροστολισταὶ καὶ θίασοι παντοδαποὶ
 καὶ τὰ λῖκνα φέρουσαι. μετὰ δὲ ταύτας Μακέται αἱ καλούμεναι
 Μιμαλλόνες καὶ Βασσάραι καὶ Λυδαί,
 κατακεχυμέναι τὰς τρίχας καὶ ἐστεφανωμέναι τινὲς μὲν
 ὄφεσιν, αἳ δὲ μίλακι καὶ ἀμπέλῳ καὶ κισσῷ· κατεῖχον δὲ ταῖς
 χερσὶν αἳ μὲν ἐγχειρίδια, αἳ δὲ ὄφεις. μετὰ δὲ ταύτας ἤγετο
 τετράκυκλος πηχῶν ὀκτὼ πλάτος ὑπὸ ἀνδρῶν ἑξήκοντα, ἐφ’ ἧς
 ἄγαλμα Νύσης ὀκτάπηχυ καθήμενον, ἐνδεδυκὸς μὲν θάψινον
 χιτῶνα χρυσοποίκιλον, ἱμάτιον δὲ ἠμφίεστο Λακωνικόν.
 ἀνίστατο δὲ τοῦτο μηχανικῶς οὐδενὸς τὰς χεῖρας προσάγοντος
 καὶ σπεῖσαν ἐκ χρυσῆς φιάλης γάλα πάλιν ἐκάθητο. εἶχε δὲ ἐν
 τῇ ἀριστερᾷ θύρσον ἐστεμμένον μίτραις. αὕτη δ’ ἐστεφάνωτο
 κισσίνῳ χρυσῷ καὶ βότρυσι διαλίθοις πολυτελέσιν. εἶχε δὲ
 σκιάδα καὶ ἐπὶ τῶν γωνιῶν τῆς τετρακύκλου κατεπεπήγεσαν
 λαμπάδες διάχρυσοι τέτταρες. ἑξῆς εἵλκετο ἄλλη τετράκυκλος
 μῆκος πηχῶν εἴκοσι, πλάτος ἑκκαίδεκα, ὑπὸ ἀνδρῶν
 τριακοσίων· ἐφ’ ἧς κατεσκεύαστο ληνὸς πηχῶν εἴκοσι
 τεσσάρων, πλάτος πεντεκαίδεκα, πλήρης σταφυλῆς. ἐπάτουν δὲ
 ἑξήκοντα Σάτυροι πρὸς αὐλὸν ᾄδοντες μέλος ἐπιλήνιον,
 ἐφειστήκει δ’ αὐτοῖς Σιληνός· καὶ δι’ ὅλης τῆς ὁδοῦ τὸ
 γλεῦκος ἔρρει. ἑξῆς ἐφέρετο τετράκυκλος μῆκος πηχῶν εἴκοσι
 πέντε, πλάτος τεσσαρεσκαίδεκα· ἤγετο δὲ ὑπὸ ἀνδρῶν
 ἑξακοσίων· ἐφ’ ἧς ἦν ἀσκὸς τρισχιλίους ἔχων μετρητάς, ἐκ
 παρδαλῶν δερμάτων ἐρραμμένος· ἔρρει δὲ καὶ οὗτος
 κατὰ μικρὸν ἀνιέμενος κατὰ πᾶσαν τὴν ὁδόν. ἠκολούθουν δ’ αὐτῷ Σάτυροι καὶ Σιληνοὶ ἑκατὸν
 εἴκοσι ἐστεφανωμένοι, φέροντες οἳ μὲν οἰνοχόας, οἳ δὲ
 φιάλας, οἳ δὲ θηρικλείους μεγάλας, πάντα χρυσᾶ.

ἐχόμενος ἤγετο κρατὴρ ἀργυροῦς ἑξακοσίους χωρῶν μετρητὰς
 ἐπὶ τετρακύκλου ἑλκομένης ὑπὸ ἀνδρῶν ἑξακοσίων. εἶχε δὲ ὑπὸ
 τὰ χείλη καὶ τὰ ὦτα καὶ ὑπὸ τὴν βάσιν ζῷα τετορευμένα καὶ
 διὰ μέσου ἐστεφάνωτο στεφάνῳ χρυσῷ διαλίθῳ. ἑξῆς ἐφέρετο
 κυλικεῖα ἀργυρᾶ δωδεκαπήχη δύο, ὕψος πηχῶν ἕξ· ταῦτα δ᾽
 εἶχεν ἄνω τε ἀκρωτήρια καὶ ἐν ταῖς γάστραις κύκλῳ καὶ ἐπὶ
 τῶν ποδῶν ζῷα τριημιπήχη καὶ πηχυαῖα πλήθει πολλά. καὶ
 λουτῆρες μεγάλοι δέκα καὶ κρατῆρες ἑκκαίδεκα, ὧν οἱ μείζους
 ἐχώρουν μετρητὰς τριάκοντα, οἱ δ’ ἐλάχιστοι πέντε. εἶτα
 λέβητες ἓξ βαλανωτοὶ εἴκοσι τέσσαρες ἐπ᾽
 ἐγγυθήκαις πάντες καὶ ληνοὶ ἀργυραῖ δύο, ἐφ’ ὧν ἦσαν βῖκοι
 εἴκοσι τέσσαρες, τράπεζά τε ὁλάργυρος δωδεκάπηχυς καὶ ἄλλαι
 ἑξαπήχεις τριάκοντα. πρὸς δὲ τούτοις τρίποδες τέσσαρες, ὧν
 εἷς μὲν εἶχε τὴν περίμετρον πηχῶν ἑκκαίδεκα, κατάργυρος ὢν
 ὅλος, οἱ δὲ τρεῖς ἐλάττονες ὄντες διάλιθοι κατὰ μέσον
 ὑπῆρχον. μετὰ τούτους ἐφέροντο Δελφικοὶ τρίποδες ἀργυροῖ
 ὀγδοήκοντα τὸν ἀριθμόν, ἐλάττους τῶν προειρημένων, ὧν αἱ
 γωνίαι ...., τετράμετροι· ὑδρίαι εἴκοσι καὶ ἕξ, ἀμφορεῖς
 Παναθηναικοὶ δεκαέξ, ψυκτῆρες ἑκατὸν ἑξήκοντα· τούτων ὁ μέγιστος ἦν μετρητῶν ἕξ, ὁ δὲ
 ἐλάχιστος δύο. ταῦτα μὲν οὖν ἦν ἅπαντα ἀργυρᾶ.

ἐχόμενοι δὲ τούτων ἐπόμπευον οἱ τὰ χρυσώματα φέροντες,
 κρατῆρας Λακωνικοὺς τέτταρας ἔχοντας στεφάνους ἀμπελίνους
 .... τετραμέτρητοι ἕτεροι, Κορινθιουργεῖς δύο — οὗτοι δ᾽
 εἶχον ἄνωθεν καθήμενα περιφανῆ τετορευμένα ζῷα καὶ ἐν τῷ
 τραχήλῳ καὶ ἐν ταῖς γάστραις πρόστυπα ἐπιμελῶς πεποιημένα·
 ἐχώρει δ’ ἕκαστος μετρητὰς ὀκτώ — ἐπ’ ἐγγυθήκαις. καὶ
 ληνός, ἐν ᾗ ἦσαν βῖκοι δέκα, ὁλκεῖα δύο, ἑκάτερον χωροῦν
 μετρητὰς πέντε, κώθωνες διμέτρητοι δύο, ψυκτῆρες εἴκοσι
 δύο, ὧν ὁ μέγιστος ἐχώρει μετρητὰς τριάκοντα, ὁ δὲ
 ἐλάχιστος μετρητήν. ἐπόμπευσαν δὲ τρίποδες χρυσοῖ μεγάλοι
 τέτταρες· καὶ χρυσωματοθήκη χρυσῆ διάλιθος πηχῶν δέκα ὕψος,
 ἔχουσα βασμοὺς ἕξ, ἐν οἷς καὶ ζῷα τετραπάλαιστα ἐπιμελῶς
 πεποιημένα, πολλὰ τὸν ἀριθμόν· καὶ κυλικεῖα δύο καὶ ὑάλινα
 διάχρυσα δύο· ἐγγυθῆκαι χρυσαῖ τετραπήχεις δύο, ἄλλαι
 ἐλάττους τρεῖς, ὑδρίαι δέκα, βωμὸς τρίπηχυς, μαζονόμια
 εἴκοσι πέντε. μετὰ δὲ ταῦτα ἐπορεύοντο παῖδες χίλιοι καὶ
 ἑξακόσιοι ἐνδεδυκότες χιτῶνας λευκούς, ἐστεφανωμένοι οἳ μὲν
 κισσῷ, οἳ δὲ πίτυι· ὧν διακόσιοι μὲν καὶ πεντήκοντα χοεῖς
 εἶχον χρυσοῦς, τετρακόσιοι δὲ ἀργυροῦς, ἕτεροι δὲ
 τριακόσιοι καὶ εἴκοσι ψυκτήρια ἔφερον χρυσᾶ, οἳ δὲ ἀργυρᾶ.
 μεθ’ οὓς ἄλλοι παῖδες ἔφερον κεράμια
 πρὸς τὴν τοῦ γλυκισμοῦ χρείαν, ὧν εἴκοσι μὲν ἦν χρυσᾶ,
 πεντήκοντα δὲ ἀργυρᾶ, τριακόσια δὲ κεκηρογραφημένα χρώμασι
 παντοίοις. καὶ κερασθέντων ἐν ταῖς ὑδρίαις καὶ πίθοις
 πάντες κοσμίως ἐγλυκάνθησαν οἱ ἐν τῷ σταδίῳ.’

ἑξῆς τούτοις καταλέγει τετραπήχεις τραπέζας .... ἐφ’ ὧν
 πολλὰ θέας ἄξια πολυτελῶς κατεσκευασμένα περιήγετο θεάματα.
 ἐν οἷς καὶ ὁ τῆς Σεμέλης θάλαμος, ἐν ᾧ ἔχουσαι χιτῶνας
 τινὲς διαχρύσους καὶ λιθοκολλήτους τῶν πολυτιμήτων. οὐκ
 ἄξιον δ’ ἦν παραλιπεῖν τήνδε ‘τὴν τετράκυκλον, μῆκος οὖσαν
 πηχῶν εἴκοσι δύο, πλάτος δεκατεσσάρων, ὑπὸ ἀνδρῶν ἑλκομένην
 πεντακοσίων· ἐφ’ ἧς ἄντρον ἦν βαθὺ καθ’ ὑπερβολὴν κισσῷ καὶ
 μίλῳ. ἐκ τούτου περιστεραὶ καὶ φάσσαι καὶ τρυγόνες καθ᾽
 ὅλην ἐξίπταντο τὴν ὁδόν, λημνίσκοις τοὺς πόδας δεδεμέναι
 πρὸς τὸ ῥᾳδίως ὑπὸ τῶν θεωμένων ἁρπάζεσθαι. ἀνέβλυζον δὲ ἐξ
 αὐτοῦ καὶ κρουνοὶ δύο, ὃ μὲν γάλακτος, ὃ δὲ οἴνου. πᾶσαι δ᾽
 αἱ περὶ αὐτὸν Νύμφαι στεφάνους εἶχον χρυσοῦς, ὁ δὲ Ἑρμῆς
 καὶ κηρύκειον χρυσοῦν, ἐσθῆτας δὲ πολυτελεῖς. ἐπὶ δὲ ἄλλης
 τετρακύκλου, ἣ περιεῖχε τὴν ἐξ Ἰνδῶν κάθοδον Διονύσου,
 Διόνυσος ἦν δωδεκάπηχυς ἐπ’ ἐλέφαντος κατακείμενος,
 ἠμφιεσμένος προφυρίδα καὶ στέφανον κισσοῦ καὶ ἀμπέλου
 χρυσοῦν ἔχων· εἶχε δ’ ἐν ταῖς χερσὶ θυρσόλογχον χρυσοῦν,
 ὑπεδέδετο δ’ ἐμβάδας χρυσορραφεῖς.
 προεκάθητο δ’ αὐτοῦ ἐπὶ τῷ τραχήλῳ τοῦ ἐλέφαντος Σατυρίσκος
 πεντάπηχυς ἐστεφανωμένος πίτυος στεφάνῳ χρυσῷ, τῇ δεξιᾷ
 χειρὶ αἰγείῳ κέρατι χρυσῷ σημαίνων. ὁ δὲ ἐλέφας σκευὴν εἶχε
 χρυσῆν καὶ περὶ τῷ τραχήλῳ κίσσινον χρυσοῦν στέφανον.
 ἠκολούθουν δὲ τούτῳ παιδίσκαι πεντακόσιαι κεκοσμημέναι
 χιτῶσι πορφυροῖς, χρυσῷ διεζωσμέναι. ἐστεφάνωντο δὲ αἱ μὲν
 ἡγούμεναι ἑκατὸν εἴκοσι χρυσοῖς πιτυίνοις στεφάνοις,
 ἠκολούθουν δ’ αὐταῖς Σάτυροι ἑκατὸν εἴκοσι, πανοπλίας οἳ
 μὲν ἀργυρᾶς, οἳ δὲ χαλκᾶς ἔχοντες. μετὰ δὲ τούτους
 ἐπορεύοντο ὄνων ἶλαι πέντε, ἐφ’ ὧν ἦσαν Σιληνοὶ καὶ Σάτυροι
 ἐστεφανωμένοι. τῶν δὲ ὄνων οἳ μὲν χρυσᾶς, οἳ δὲ ἀργυρᾶς
 προμετωπίδας καὶ σκευασίας εἶχον.

μετὰ δὲ τούτους ἐλεφάντων ἅρματα ἀφείθη εἴκοσι τέτταρα καὶ
 συνωρίδες τράγων ἑξήκοντα, κώλων δεκαδύο, ὀρύγων ἑπτά,
 βουβάλων δεκαπέντε, στρουθῶν συνωρίδες ὀκτώ, ὀνελάφων ἑπτά,
 καὶ συνωρίδες δʹ ὄνων ἀγρίων, ἅρματα τέσσαρα.
 ἐπὶ δὲ πάντων τούτων ἀνεβεβήκει παιδάρια χιτῶνας ἔχοντα
 ἡνιοχικοὺς καὶ πετάσους. παρανεβεβήκει δὲ παιδισκάρια
 διεσκευασμένα πελταρίοις καὶ θυρσολόγχοις, κεκοσμημένα
 ἱματίοις καὶ χρυσίοις. ἐστεφάνωτο δὲ τὰ μὲν ἡνιοχοῦντα
 παιδάρια πίτυι, τὰ δὲ παιδισκάρια κισσῷ. ἐπῇσαν δὲ καὶ
 συνωρίδες καμήλων ἕξ , ἐξ ἑκατέρου μέρους τρεῖς·
 αἷς ἐπηκολούθουν ἀπῆναι ὑφ’ ἡμιόνων ἀγόμεναι. αὗται δ’ εἶχον σκηνὰς βαρβαρικάς, ἐφ’ ὧν
 ἐκάθηντο γυναῖκες Ἰνδαὶ καὶ ἕτεραι κεκοσμημέναι ὡς
 αἰχμάλωτοι. κάμηλοι δ’ αἳ μὲν ἔφερον λιβανωτοῦ μνᾶς
 τριακοσίας, σμύρνης τριακοσίας, κρόκου καὶ κασίας καὶ
 κινναμώμου καὶ ἴριδος καὶ τῶν λοιπῶν ἀρωμάτων διακοσίας.
 ἐχόμενοι τούτων ἦσαν Αἰθίοπες δωροφόροι, ὧν οἳ μὲν ἔφερον
 ὀδόντας ἑξακοσίους, ἕτεροι δὲ ἐβένου κορμοὺς δισχιλίους,
 ἄλλοι χρυσίου καὶ ἀργυρίου κρατῆρας ἑξήκοντα καὶ ψήγματα
 χρυσοῦ. μεθ’ οὓς ἐπόμπευσαν κυνηγοὶ βʹ ἔχοντες
 σιβύνας ἐπιχρύσους. ἤγοντο δὲ καὶ κύνες δισχίλιοι
 τετρακόσιοι, οἳ μὲν Ἰνδοί, οἱ λοιποὶ δὲ Ὑρκανοὶ καὶ
 Μολοσσοὶ καὶ ἑτέρων γενῶν. ἑξῆς ἄνδρες ἑκατὸν πεντήκοντα
 φέροντες δένδρα, ἐξ ὧν ἀνήρτητο θηρία παντοδαπὰ καὶ ὄρνεα.
 εἶτ’ ἐφέροντο ἐν ἀγγείοις ψιττακοὶ καὶ ταῲ καὶ μελεαγρίδες
 καὶ φασιανοὶ ὄρνιθες καὶ ἄλλοι Αἰθιοπικοί, πλήθει
 πολλοί.’ 
 εἰπὼν δὲ καὶ ἄλλα πλεῖστα καὶ καταλέξας ζῴων ἀγέλας
 ἐπιφέρει· ‘πρόβατα Αἰθιοπικὰ ἑκατὸν τριάκοντα, Ἀράβια
 τριακόσια, Εὐβοικὰ εἴκοσι, καὶ ὁλόλευκοι βόες Ἰνδικοὶ
 εἴκοσι ἕξ, Αἰθιοπικοὶ ὀκτώ, ἄρκτος λευκὴ μεγάλη μία,
 παρδάλεις ιδʹ , πάνθηροι ιϚʹ , λυγκία
 δʹ , ἄρκηλοι γʹ , καμηλοπάρδαλις
 μία, ῥινόκερως Αἰθιοπικὸς αʹ .

ἑξῆς ἐπὶ τετρακύκλου Διόνυσος περὶ τὸν 
 τῆς Ῥέας βωμὸν καταπεφευγὼς ὅτε ὑπὸ Ἥρας ἐδιώκετο, στέφανον
 ἔχων χρυσοῦν, Πριάπου αὐτῷ παρεστῶτος ἐστεφανωμένου χρυσῷ
 κισσίνῳ. τὸ δὲ τῆς Ἥρας ἄγαλμα στεφάνην εἶχε χρυσῆν.
 Ἀλεξάνδρου δὲ καὶ Πτολεμαίου ἀγάλματα ἐστεφανωμένα
 στεφάνοις κισσίνοις ἐκ χρυσοῦ. τὸ δὲ τῆς Ἀρετῆς ἄγαλμα τὸ
 παρεστὸς τῷ Πτολεμαίῳ στέφανον εἶχεν ἐλαίας χρυσοῦν. καὶ
 Πρίαπος δ’ αὐτοῖς συμπαρῆν ἔχων στέφανον κίσσινον ἐκ
 χρυσοῦ. Κόρινθος δ’ ἡ πόλις παρεστῶσα τῷ Πτολεμαίῳ
 ἐστεφάνωτο διαδήματι χρυσῷ. παρέκειντο δὲ πᾶσι τούτοις
 κυλικεῖον μεστὸν χρυσωμάτων κρατήρ τε χρυσοῦς μετρητῶν
 πέντε. τῇ δὲ τετρακύκλῳ ταύτῃ ἠκολούθουν γυναῖκες ἔχουσαι
 ἱμάτια πολυτελῆ καὶ κόσμον· προσηγορεύοντο δὲ πόλεις, αἵ τε
 ἀπ’ Ἰωνίας καὶ αἱ λοιπαὶ Ἑλληνίδες ὅσαι τὴν
 Ἀσίαν καὶ τὰς νήσους κατοικοῦσαι ὑπὸ τοὺς Πέρσας ἐτάχθησαν·
 ἐφόρουν δὲ πᾶσαι στεφάνους χρυσοῦς. ἐφέρετο καὶ ἐπ’ ἄλλων
 τετρακύκλων θύρσος ἐνενηκοντάπηχυς χρυσοῦς καὶ λόγχη ἀργυρᾶ
 ἑξηκοντάπηχυς καὶ ἐν ἄλλῃ φαλλὸς χρυσοῦς πηχῶν
 ρκʹ διαγεγραμμένος καὶ διαδεδεμένος στέμμασι
 διαχρύσοις, ἔχων ἐπ’ ἄκρου ἀστέρα χρυσοῦν, οὗ ἦν ἡ
 περίμετρος πηχῶν Ϛʹ . πολλῶν οὖν καὶ ποικίλων
 εἰρημένων ἐν ταῖς πομπαῖς ταύταις μόνα ἐξελεξάμεθα ἐν οἷς
 ἦν χρυσὸς καὶ ἄργυρος. καὶ γὰρ διαθέσεις πολλαὶ ἀκοῆς ἦσαν
 ἄξιαι καὶ θηρίων πλήθη καὶ ἵππων καὶ λέοντες παμμεγέθεις
 εἴκοσι καὶ τέσσαρες. ἦσαν δὲ καὶ ἄλλαι τετράκυκλοι οὐ μόνον
 εἰκόνας βασιλέων φέρουσαι, ἀλλὰ καὶ θεῶν πολλαί. μεθ’ ἃς
 χορὸς ἐπόμπευσεν ἀνδρῶν ἑξακοσίων·
 ἐν οἷς κιθαρισταὶ συνεφώνουν τριακόσιοι, ἐπιχρύσους ἔχοντες
 ὅλας κιθάρας καὶ στεφάνους χρυσοῦς. μεθ’ οὓς ταῦροι διῆλθον
 δισχίλιοι ὁμοιοχρώματοι χρυσόκερῳ, προμετωπίδας χρυσᾶς καὶ
 ἀνὰ μέσον στεφάνους ὅρμους τε καὶ αἰγίδας πρὸ τῶν στηθῶν
 ἔχοντες· ἦν δ’ ἅπαντα ταῦτα χρυσᾶ.

καὶ μετὰ ταῦτα Διὸς ἤγετο πομπὴ καὶ ἄλλων παμπόλλων θεῶν
 καὶ ἐπὶ πᾶσιν Ἀλεξάνδρου, ὃς ἐφ’ ἅρματος ἐλεφάντων ἀληθινῶν
 ἐφέρετο χρυσοῦς, Νίκην καὶ Ἀθηνᾶν ἐξ ἑκατέρου μέρους ἔχων.
 ἐπόμπευσαν δὲ καὶ θρόνοι πολλοὶ ἐξ ἐλέφαντος καὶ χρυσοῦ
 κατεσκευασμένοι· ὧν ἐφ’ ἑνὸς ἔκειτο στεφάνη χρυσῆ, ἐπ᾽
 ἄλλου δίκερας χρυσοῦν, ἐπ’ ἄλλου δὲ ἦν στέφανος χρυσοῦς,
 καὶ ἐπ’ ἄλλου δὲ κέρας ὁλόχρυσον. ἐπὶ δὲ τὸν Πτολεμαίου τοῦ
 Σωτῆρος θρόνον στέφανος ἐπέκειτο ἐκ μυρίων κατεσκευασμένος
 χρυσῶν. ἐπόμπευσε δὲ καὶ θυμιατήρια χρυσᾶ τριακόσια καὶ
 πεντήκοντα, καὶ βωμοὶ δὲ ἐπίχρυσοι ἐστεφανωμένοι χρυσοῖς
 στεφάνοις· ὧν ἑνὶ παρεπεπήγεσαν δᾷδες χρυσαῖ δεκαπήχεις
 τέσσαρες. ἐπόμπευσαν δὲ καὶ ἐσχάραι ἐπίχρυσοι
 βʹ , ὧν ἣ μὲν δωδεκάπηχυς τῇ περιμέτρῳ,
 τεσσαρακοντάπηχυς ὕψει, ἣ δὲ πηχῶν πεντεκαίδεκα. ἐπόμπευσαν
 δὲ καὶ Δελφικοὶ τρίποδες χρυσοῖ ἐννέα ἐκ πηχῶν τεσσάρων,
 ἄλλοι ὀκτὼ ἐκ πηχῶν ἕξ, ἄλλος πηχῶν τριάκοντα,
 ἐφ’ οὗ ἦν ζῷα χρυσᾶ πενταπήχη καὶ στέφανος κύκλῳ χρυσοῦς
 ἀμπέλινος. παρῆλθον δὲ καὶ φοίνικες ἐπίχρυσοι ὀκταπήχεις
 ἑπτὰ καὶ κηρύκειον ἐπίχρυσον πηχῶν τεσσαράκοντα πέντε καὶ
 κεραυνὸς ἐπίχρυσος πηχῶν τεσσαράκοντα
 ναός τε ἐπίχρυσος, οὗ ἡ περίμετρος πηχῶν μʹ ·
 δίκερας πρὸς τούτοις ὀκτάπηχυ. πολὺ δὲ καὶ ζῴων πλῆθος
 ἐπιχρύσων συνεπόμπευεν, ὧν ἦν τὰ πολλὰ δωδεκαπήχη· καὶ
 θηρία ὑπεράγοντα τοῖς μεγέθεσι καὶ ἀετοὶ πηχῶν εἴκοσι.
 στέφανοί τε χρυσοῖ ἐπόμπευσαν τρισχίλιοι διακόσιοι, ἕτερός
 τε μυστικὸς χρυσοῦς λίθοις πολυτελέσι κεκοσμημένος
 ὀγδοηκοντάπηχυς· οὗτος δὲ περιετίθετο τῷ τοῦ Βερενικείου
 θυρώματι· αἰγίς τε ὁμοίως χρυσῆ. ἐπόμπευσαν δὲ καὶ στεφάναι
 χρυσαῖ πάνυ πολλαί, ἃς ἔφερον παιδίσκαι πολυτελῶς
 κεκοσμημέναι· ὧν μία δίπηχυς εἰς ὕψος, τὴν δὲ περίμετρον
 ἔχουσα ἑκκαίδεκα πηχῶν. ἐπόμπευσε δὲ καὶ θώραξ χρυσοῦς
 πηχῶν δώδεκα καὶ ἕτερος ἀργυροῦς πηχῶν ιηʹ 
 ἐννέα , ἔχων ἐφ’ ἑαυτοῦ κεραυνοὺς χρυσοῦς
 δεκαπήχεις δύο καὶ στέφανον δρυὸς διάλιθον· ἀσπίδες χρυσαῖ
 εἴκοσι, πανοπλίαι χρυσαῖ ξδʹ , κνημῖδες χρυσαῖ
 τριπήχεις βʹ , λεκάναι χρυσαῖ δεκαδύο, φιάλαι
 πολλαὶ πάνυ τὸν ἀριθμόν, οἰνοχόαι τριάκοντα, ἐξάλειπτρα
 μεγάλα δέκα, ὑδρίαι δεκαδύο, μαζονόμια πεντήκοντα, τράπεζαι
 διάφοροι, κυλικεῖα χρυσωμάτων πέντε, κέρας ὁλόχρυσον πηχῶν
 λʹ . ταῦτα δὲ τὰ χρυσώματα ἐκτὸς ἦν τῶν ἐν τῇ
 τοῦ Διονύσου πομπῇ διενεχθέντων. εἶτ’ ἀργυρωμάτων ἅμαξαι
 τετρακόσιαι καὶ χρυσωμάτων εἴκοσι, ἀρωμάτων δὲ
 ὀκτακόσιαι.

ἐπὶ δὲ πᾶσιν ἐπόμπευσαν αἱ δυνάμεις αἱ ἱππικαὶ καὶ πεζικαί,
 πᾶσαι καθωπλισμέναι θαυμασίως. πεζοὶ μὲν εἰς πέντε μυριάδας
 καὶ ἑπτακισχιλίους καὶ ἑξακοσίους, ἱππεῖς δὲ δισμύριοι
 τρισχίλιοι διακόσιοι. πάντες δ’ οὗτοι
 ἐπόμπευσαν τὴν ἁρμόζουσαν ἑκάστῳ ἠμφιεσμένοι στολὴν καὶ τὰς
 προσηκούσας ἔχοντες πανοπλίας. ἐκτὸς δ’ ὧν πάντες οὗτοι
 εἶχον πανοπλιῶν καὶ ἄλλαι πλεῖσται ἦσαν ἀποκείμεναι, ὧν
 οὐδὲ τὸν ἀριθμὸν ἀναγράψαι ῥᾴδιον.’ κατέλεξε δ’ αὐτὸν ὁ
 Καλλίξεινος. ‘ἐστεφανώθησαν δ’ ἐν τῷ ἀγῶνι καὶ στεφάνοις
 χρυσοῖς καὶ εἰκόσι· Πτολεμαῖος δὲ ὁ πρῶτος καὶ
 Βερενίκη εἰκόσι τρισὶν ἐφ’ ἁρμάτων χρυσῶν καὶ τεμένεσιν ἐν
 Δωδώνῃ. καὶ ἐγένετο τὸ δαπάνημα τοῦ νομίσματος τάλαντα
 δισχίλια διακόσια τριάκοντα ἐννέα, μναῖ πεντήκοντα· καὶ
 ταῦτ’ ἠριθμήθη πάντα τοῖς οἰκονόμοις διὰ τὴν τῶν
 στεφανούντων προθυμίαν πρὸ τοῦ τὰς θέας παρελθεῖν. ὁ δὲ
 Φιλάδελφος Πτολεμαῖος υἱὸς αὐτῶν εἰκόσι χρυσαῖς δυσὶ μὲν
 ἐφ’ ἁρμάτων χρυσῶν, ἐπὶ δὲ κιόνων ἑξαπήχει μιᾷ, πενταπήχεσι
 πέντε, τετραπήχεσι ἕξ.’

ποία, ἄνδρες δαιτυμόνες, βασιλεία οὕτως γέγονε πολύχρυσος;
 οὐ γὰρ τὰ ἐκ Περσῶν καὶ Βαβυλῶνος λαβοῦσα χρήματα ἢ μέταλλα
 ἐργασαμένη ἢ Πακτωλὸν ἔχουσα χρυσοῦν ψῆγμα καταφέροντα.
 μόνος γὰρ ὡς ἀληθῶς ὁ χρυσορόας καλούμενος Νεῖλος μετὰ
 τροφῶν ἀφθόνων καὶ χρυσὸν ἀκίβδηλον καταφέρει ἀκινδύνως
 γεωργούμενον, ὡς πᾶσιν ἐξαρκεῖν ἀνθρώποις, δίκην
 Τριπτολέμου πεμπόμενον εἰς πᾶσαν γῆν.
 διόπερ αὐτὸν καὶ ὁ Βυζάντιος ποιητὴς Παρμένων ἐπικαλούμενος
 ( choliamb. p. 145 ) ‘Αἰγύπτιε Ζεῦ, φησί,
 Νεῖλε.’ πολλῶν δὲ ὁ Φιλάδελφος βασιλέων πλούτῳ διέφερε καὶ
 περὶ πάντα ἐσπουδάκει τὰ κατασκευάσματα φιλοτίμως, ὥστε καὶ
 πλοίων πλήθει πάντας ὑπερέβαλλεν. τὰ γοῦν μέγιστα τῶν
 πλοίων ἦν παρ’ αὐτῷ τριακοντήρεις δύο, εἰκοσήρης μία,
 τέσσαρες δὲ τρισκαιδεκήρεις, δωδεκήρεις δύο, ἑνδεκήρεις
 δεκατέσσαρες, ἐννήρεις λʹ , ἑπτήρεις
 λζʹ , ἑξήρεις εʹ , πεντήρεις
 δεκαεπτά· τὰ δ’ ἀπὸ τετρήρους μέχρι τριηρημιολίας διπλάσια
 τούτων. τὰ δ’ εἰς τὰς νήσους πεμπόμενα καὶ τὰς ἄλλας πόλεις
 ὧν ἦρχε καὶ τὴν Λιβύην πλείονα ἦν τῶν τετρακισχιλίων. περὶ
 δὲ βιβλίων πλήθους καὶ βιβλιοθηκῶν κατασκευῆς καὶ τῆς εἰς
 τὸ Μουσεῖον συναγωγῆς τί δεῖ καὶ λέγειν, πᾶσι τούτων ὄντων
 κατὰ μνήμην;

ἐπεὶ δὲ περὶ νεῶν κατασκευῆς εἰρήκαμεν, φέρ’ εἴπωμεν (ἀκοῆς
 γάρ ἐστιν ἄξια) καὶ τὰ ὑπὸ τοῦ Φιλοπάτορος βασιλέως
 κατεσκευασμένα σκάφη. περὶ ὧν ὁ αὐτὸς Καλλίξεινος ἱστορεῖ
 ἐν τῷ πρώτῳ περὶ Ἀλεξανδρείας οὑτωσὶ λέγων ( FHG III
 55 )· ‘τὴν τεσσαρακοντήρη ναῦν κατεσκεύασεν ὁ
 Φιλοπάτωρ τὸ μῆκος ἔχουσαν διακοσίων ὀγδοήκοντα πηχῶν, ὀκτὼ
 δὲ καὶ τριάκοντα ἀπὸ παρόδου ἐπὶ πάροδον, ὕψος δὲ ἕως
 ἀκροστολίου τεσσαράκοντα ὀκτὼ πηχῶν. ἀπὸ δὲ τῶν πρυμνητικῶν
 ἀφλάστων ἐπὶ τὸ ὑπὸ τῇ θαλάσσῃ μέρος αὐτῆς τρεῖς
 πρὸς τοῖς πεντήκοντα πήχεις. πηδάλια δ’ εἶχε τέτταρα
 τριακονταπήχη, κώπας δὲ θρανιτικὰς ὀκτὼ
 καὶ τριάκοντα πηχῶν τὰς μεγίστας, αἳ διὰ τὸ μόλυβδον ἔχειν
 ἐν τοῖς ἐγχειριδίοις καὶ γεγονέναι λίαν εἴσω βαρεῖαι κατὰ
 τὴν ζύγωσιν εὐήρεις ὑπῆρχον ἐπὶ τῆς χρείας. δίπρῳρος δ᾽
 ἐγεγόνει καὶ δίπρυμνος καὶ ἔμβολα εἶχεν ἑπτά· τούτων ἓν μὲν
 ἡγούμενον, τὰ δ’ ὑποστέλλοντα, τινὰ δὲ κατὰ τὰς ἐπωτίδας.
 ὑποζώματα δὲ ἐλάμβανε δώδεκα· ἑξακοσίων δ’ ἦν ἕκαστον
 πηχῶν. εὔρυθμος δ’ ἦν καθ’ ὑπερβολήν. θαυμαστὸς δ’ ἦν καὶ ὁ
 ἄλλος κόσμος τῆς νεώς· ζῷα μὲν γὰρ εἶχεν οὐκ ἐλάττω δώδεκα
 πηχῶν κατὰ πρύμναν τε καὶ κατὰ πρῷραν, καὶ πᾶς τόπος αὐτῆς
 κηρογραφίᾳ κατεπεποίκιλτο, τὸ δ’ ἔγκωπον ἅπαν μέχρι τῆς
 τρόπεως κισσίνην φυλλάδα καὶ θύρσους εἶχε πέριξ. πολὺς δ᾽
 ἦν καὶ ὁ τῶν ὅπλων κόσμος· ἀνεπλήρου δὲ τὰ προσδεόμενα τῆς
 νεὼς μέρη. γενομένης δὲ ἀναπείρας ἐδέξατο ἐρέτας πλείους
 τῶν τετρακισχιλίων, εἰς δὲ τὰς ὑπηρεσίας τετρακοσίους· εἰς
 δὲ τὸ κατάστρωμα ἐπιβάτας τρισχιλίους ἀποδέοντας ἑκατὸν καὶ
 πεντήκοντα· καὶ χωρὶς ὑπὸ τὰ ζύγια πλῆθος ἀνθρώπων ἕτερον
 ἐπισιτισμοῦ τε οὐκ ὀλίγον. καθειλκύσθη δὲ τὴν μὲν ἀρχὴν ἀπὸ
 ἐσχαρίου τινός, ὅ φασι παγῆναι πεντήκοντα πλοίων πεντηρικῶν
 ξυλείᾳ, ὑπὸ δὲ ὄχλου μετὰ βοῆς καὶ σαλπίγγων κατήγετο.
 ὕστερον δὲ τῶν ἀπὸ Φοινίκης τις ἐπενόησε τὴν καθολκήν,
 τάφρον ὑποστησάμενος ἴσην τῇ νηὶ κατὰ μῆκος, ἣν πλησίον τοῦ
 λιμένος ὤρυξε. ταύτῃ δὲ τοὺς θεμελίους κατῳκοδόμησε λίθῳ
 στερεῷ πρὸς πέντε πήχεις τὸ βάθος, καὶ
 διὰ τούτων φάλαγγας ἐπικαρσίας κατὰ πλάτος τῆς τάφρου
 διώσας συνεχεῖς τετράπηχυν εἰς βάθος τόπον ἀπολειπούσας.
 καὶ ποιήσας εἴσρουν ἀπὸ τῆς θαλάσσης ἐνέπλησεν αὐτῆς πάντα
 τὸν ὀρυχθέντα τόπον, εἰς ὃν ῥᾳδίως ὑπὸ τῶν τυχόντων ἀνδρῶν
 εἰσήγαγε τὴν ναῦν· .... τὸ ἀνοιχθὲν κατ’ ἀρχὰς ἐμφράξαντας
 μετεξαντλῆσαι πάλιν τὴν θάλασσαν ὀργάνοις. τούτου δὲ
 γενομένου ἑδρασθῆναι τὸ πλοῖον ἀσφαλῶς ἐπὶ τῶν προειρημένων
 φαλάγγων.’

‘κατεσκεύασεν δ’ ὁ Φιλοπάτωρ καὶ ποτάμιον 
 πλοῖον, τὴν θαλαμηγὸν καλουμένην, τὸ μῆκος ἔχουσαν
 ἡμισταδίου, τὸ δὲ εὖρος ᾗ πλατύτατον λʹ πηχῶν·
 τὸ δὲ ὕψος σὺν τῷ τῆς σκηνῆς ἀναστήματι μικρὸν ἀπέδει
 τεσσαράκοντα πηχῶν. τὸ δὲ σχῆμα αὐτῆς οὔτε ταῖς μακραῖς
 ναυσὶν οὔτε ταῖς στρογγύλαις ἐοικός, ἀλλὰ παρηλλαγμένον τι
 καὶ πρὸς τὴν χρείαν τοῦ ποταμοῦ τὸ βάθος. κάτωθεν μὲν γὰρ
 ἁλιτενὴς καὶ πλατεῖα, τῷ δ’ ὄγκῳ μετέωρος· τὰ δ’ ἐπὶ τῶν
 ἄκρων αὐτῆς μέρη καὶ μάλιστα τὰ κατὰ πρῷραν παρέτεινεν ἐφ᾽
 ἱκανόν, τῆς ἀνακλάσεως εὐγράμμου φαινομένης. δίπρῳρος δ᾽
 ἐγεγόνει καὶ δίπρυμνος καὶ πρὸς ὕψος ἀνέτεινε διὰ τὸ
 μετέωρον ἄγαν ἵστασθαι πολλάκις ἐν τῷ ποταμῷ τὸ κῦμα.
 κατεσκεύαστο δ’ αὐτῆς κατὰ μὲν μέσον τὸ κύτος τὰ συμπόσια
 καὶ οἱ κοιτῶνες καὶ τὰ λοιπὰ τὰ πρὸς τὴν διαγωγὴν
 χρηστήρια. πέριξ δὲ τῆς νεὼς περίπατοι κατὰ τὰς τρεῖς
 πλευρὰς ἐγεγόνεσαν διπλοῖ. ὧν ἡ μὲν περίμετρος ἦν πέντε
 πλέθρων οὐκ ἐλάττων, ἡ δὲ διάθεσις τοῦ
 μὲν καταγείου περιστύλῳ παραπλήσιος, τοῦ δ’ ὑπερῴου κρύπτῃ
 φραγμοῖς καὶ θυρίσι περιεχομένῃ πάντοθεν. πρώτη δ’ εἰσιόντι
 κατὰ πρύμναν ἐτέτακτο προστὰς ἐξ ἐναντίου μὲν ἀναπεπταμένη,
 κύκλῳ δὲ περίπτερος· ἧς ἐν τῷ καταντικρὺ τῆς πρῴρας μέρει
 προπύλαιον κατεσκεύαστο δι’ ἐλέφαντος καὶ τῆς
 πολυτελεστάτης ὕλης γεγονός. τοῦτο δὲ διελθοῦσιν ὡσανεὶ
 προσκήνιον ἐπεποίητο τῇ διαθέσει κατάστεγον ὄν. ᾧ πάλιν
 ὁμοίως κατὰ μὲν τὴν μέσην πλευρὰν προστὰς ἑτέρα παρέκειτο
 ὄπισθεν, καὶ τετράθυρος ἔφερεν εἰς αὐτὴν πυλών. ἐξ
 ἀριστερῶν δὲ καὶ δεξιῶν θυρίδες ὑπέκειντο εὐαερίαν
 παρέχουσαι. συνῆπτο δὲ τούτοις ὁ μέγιστος οἶκος· περίπτερος
 δ’ ἦν εἴκοσι κλίνας ἐπιδεχόμενος. κατεσκεύαστο δ’ αὐτοῦ τὰ
 μὲν πλεῖστα ἀπὸ κέδρου σχιστῆς καὶ κυπαρίσσου Μιλησίας· αἱ
 δὲ τῆς περιστάσεως θύραι τὸν ἀριθμὸν εἴκοσι οὖσαι θυίναις
 κατεκεκόλληντο σανίσιν, ἐλεφαντίνους ἔχουσαι τοὺς κόσμους.
 ἡ δ’ ἐνήλωσις ἡ κατὰ πρόσωπον αὐτῶν καὶ τὰ ῥόπτρα ἐξ
 ἐρυθροῦ γεγονότα χαλκοῦ τὴν χρύσωσιν ἐκ πυρὸς εἰλήφει. τῶν
 δὲ κιόνων τὰ μὲν σώματα ἦν κυπαρίσσινα, αἱ δὲ κεφαλαὶ
 Κορινθιουργεῖς, ἐλέφαντι καὶ χρυσῷ διακεκοσμημέναι. τὸ δὲ
 ἐπιστύλιον ἐκ χρυσοῦ τὸ ὅλον· ἐφ’ οὗ διάζωσμα ἐφήρμοστο
 περιφανῆ ζῴδια ἔχον ἐλεφάντινα μείζω
 πηχυαίων, τῇ μὲν τέχνῃ μέτρια, τῇ χορηγίᾳ δὲ ἀξιοθαύμαστα.
 ἐπέκειτο δὲ καὶ στέγη καλὴ τῷ συμποσίῳ τετράγωνος
 κυπαρισσίνη· γλυπτοὶ δ’ αὐτῆς ἦσαν οἱ κόσμοι, χρυσῆν
 ἔχοντες τὴν ἐπιφάνειαν. παρέκειτο δὲ τῷ συμποσίῳ τούτῳ καὶ
 κοιτὼν ἑπτάκλινος· ᾧ συνῆπτο στενὴ σῦριγξ, κατὰ πλάτος τοῦ
 κύτους χωρίζουσα τὴν γυναικωνῖτιν. ἐν δὲ ταύτῃ συμπόσιον
 ἐννεάκλινον ἦν, παραπλήσιον τῇ πολυτελείᾳ τῷ μεγάλῳ, καὶ
 κοιτὼν πεντάκλινος. καὶ τὰ μὲν ἄχρι τῆς πρώτης στέγης
 κατεσκευασμένα τοιαῦτ’ ἦν.

ἀναβάντων δὲ τὰς παρακειμένας πλησίον τῷ προειρημένῳ
 κοιτῶνι κλίμακας οἶκος ἦν ἄλλος πεντάκλινος ὀρόφωμα
 ῥομβωτὸν ἔχων· καὶ πλησίον αὐτοῦ ναὸς Ἀφροδίτης θολοειδής,
 ἐν ᾧ μαρμάρινον ἄγαλμα τῆς θεοῦ. κατεναντίον δὲ τούτου ἄλλο
 συμπόσιον πολυτελὲς περίπτερον· οἱ γὰρ κίονες αὐτοῦ ἐκ
 λίθων Ἰνδικῶν συνέκειντο. παρὰ δὲ καὶ τούτῳ τῷ
 συμποσίῳ κοιτῶνες, ἀκόλουθον τὴν κατασκευὴν τοῖς
 προδεδηλωμένοις ἔχοντες. προάγοντι δὲ ἐπὶ τὴν πρῷραν οἶκος
 ὑπέκειτο Βακχικὸς τρισκαιδεκάκλινος περίπτερος, ἐπίχρυσον
 ἔχων τὸ γεῖσον ἕως τοῦ περιτρέχοντος ἐπιστυλίου· στέγη δὲ
 τῆς τοῦ θεοῦ διαθέσεως οἰκεία. ἐν δὲ τούτῳ κατὰ μὲν τὴν
 δεξιὰν πλευρὰν ἄντρον κατεσκεύαστο, οὗ χρῶμα μὲν ἦν ἔχον
 τὴν πετροποιίαν ἐκ λίθων ἀληθινῶν καὶ χρυσοῦ
 δεδημιουργημένην· ἵδρυτο δ’ ἐν αὐτῷ τῆς τῶν βασιλέων
 συγγενείας ἀγάλματα εἰκονικὰ λίθου λυχνέως. ἐπιτερπὲς δ᾽
 ἱκανῶς καὶ ἄλλο συμπόσιον ἦν ἐπὶ τῇ τοῦ 
 μεγίστου οἴκου στέγῃ κείμενον, σκηνῆς ἔχον τάξιν· ᾧ στέγη
 μὲν οὐκ ἐπῆν, διατόναια δὲ τοξοειδῆ διὰ ποσοῦ τινος
 ἐνετέτατο διαστήματος, ἐφ’ ὧν αὐλαῖαι κατὰ τὸν ἀνάπλουν
 ἁλουργεῖς ἐνεπετάννυντο. μετὰ δὲ τοῦτο αἴθριον ἐξεδέχετο
 τὴν ἐπάνω τῆς ὑποκειμένης προστάδος τάξιν κατέχον· ᾧ κλῖμάξ
 τε ἑλικτὴ φέρουσα πρὸς τὸν κρυπτὸν περίπατον παρέκειτο καὶ
 συμπόσιον ἐννεάκλινον, τῇ διαθέσει τῆς κατασκευῆς
 Αἰγύπτιον. οἱ γὰρ γεγονότες αὐτόθι κίονες ἀνήγοντο
 στρογγύλοι, διαλλάττοντες τοῖς σπονδύλοις, τοῦ μὲν μέλανος,
 τοῦ δὲ λευκοῦ παράλληλα τιθεμένων. εἰσὶ δ’ αὐτῶν καὶ αἱ
 κεφαλαὶ τῷ σχήματι περιφερεῖς, ὧν ἡ μὲν ὅλη περιγραφὴ
 παραπλησία ῥόδοις ἐπὶ μικρὸν ἀναπεπταμένοις ἐστίν. περὶ δὲ
 τὸν προσαγορευόμενον κάλαθον οὐχ ἕλικες, καθάπερ ἐπὶ τῶν
 Ἑλληνικῶν, καὶ φύλλα τραχέα περίκειται, λωτῶν δὲ ποταμίων
 κάλυκες καὶ φοινίκων ἀρτιβλάστων καρπός· ἔστι δ’ ὅτε καὶ
 πλειόνων ἄλλων ἀνθέων γέγλυπται γένη. τὸ δ’ ὑπὸ τὴν ῥίζαν,
 ὃ δὴ τῷ συνάπτοντι πρὸς τὴν κεφαλὴν ἐπίκειται σπονδύλῳ,
 κιβωρίων ἄνθεσι καὶ φύλλοις ὡσανεὶ καταπεπλεγμένοις ὁμοίαν
 εἶχε τὴν διάθεσιν. τοὺς μὲν οὖν κίονας οὕτως Αἰγύπτιοι
 κατασκευάζουσι· καὶ τοὺς τοίχους δὲ λευκαῖς καὶ μελαίναις
 διαποικίλλουσι πλινθίσιν, ἐνίοτε δὲ καὶ τοῖς ἀπὸ τῆς
 ἀλαβαστίτιδος προσαγορευομένης πέτρας. πολλὰ δὲ καὶ ἕτερα
 κατὰ μέσον τῆς νεὼς τὸ κύτος ἐν κοίλῃ καὶ κατὰ πᾶν αὐτῆς μέρος οἰκήματα ἦν. ὁ δὲ ἱστὸς ἦν αὐτῆς
 ἑβδομήκοντα πηχῶν, βύσσινον ἔχων ἱστίον ἁλουργεῖ παρασείῳ
 κεκοσμημένον.’ — πᾶς δ’ ὁ τοῦ βασιλέως τοῦ Φιλαδέλφου
 πλοῦτος ... φυλαχθεὶς κατελύθη ὑπὸ τοῦ τελευταίου
 Πτολεμαίου τοῦ καὶ τὸν Γαβινιακὸν συστησαμένου πόλεμον, οὐκ
 ἀνδρὸς γενομένου ἀλλ’ αὐλητοῦ καὶ μάγου.

περὶ δὲ τῆς ὑπὸ Ἱέρωνος τοῦ Συρακοσίου κατασκευασθείσης
 νεώς, ἧς καὶ Ἀρχιμήδης ἦν ὁ γεωμέτρης ἐπόπτης, οὐκ ἄξιον
 εἶναι κρίνω σιωπῆσαι, σύγγραμμα ἐκδόντος Μοσχίωνός τινος, ᾧ
 οὐ παρέργως ἐνέτυχον ὑπογυίως. γράφει οὖν ὁ Μοσχίων οὕτως·
 ‘Διοκλείδης μὲν ὁ Ἀβδηρίτης θαυμάζεται ἐπὶ τῇ πρὸς τὴν
 Ῥοδίων πόλιν ὑπὸ Δημητρίου προσαχθείσῃ τοῖς τείχεσιν
 ἑλεπόλει, Τίμαιος δ’ ἐπὶ τῇ πυρᾷ τῇ κατασκευασθείσῃ
 Διονυσίῳ τῷ Σικελίας τυράννῳ, καὶ Ἱερώνυμος ἐπὶ τῇ
 κατασκευῇ τῆς ἁρμαμάξης, ᾗ συνέβαινε κατακομισθῆναι τὸ
 Ἀλεξάνδρου σῶμα, Πολύκλειτος δ’ ἐπὶ τῷ λυχνίῳ τῷ
 κατασκευασθέντι τῷ Πέρσῃ· Ἱέρων δὲ ὁ Συρακοσίων βασιλεύς, ὁ
 πάντα Ῥωμαίοις φίλος, ἐσπουδάκει μὲν καὶ περὶ ἱερῶν καὶ
 γυμνασίων κατασκευάς, ἦν δὲ καὶ περὶ ναυπηγίας φιλότιμος,
 πλοῖα σιτηγὰ κατασκευαζόμενος, ὧν ἑνὸς
 τῆς κατασκευῆς μνησθήσομαι. εἰς ὕλην μὲν ξύλωσιν ἐκ τῆς
 Αἴτνης παρεσκεύαστο ἑξήκοντα τετρηρικῶν σκαφῶν
 τὸ πλῆθος ἐξεργάσασθαι δυναμένην. ὡς δὲ ταῦτα
 ἡτοιμάσατο γόμφους τε καὶ ἐγκοίλια καὶ σταμῖνας καὶ τὴν εἰς
 τὴν ἄλλην χρείαν ὕλην τὴν μὲν ἐξ Ἰταλίας, τὴν δ’ ἐκ
 Σικελίας, εἰς δὲ σχοινία λευκέαν μὲν ἐξ Ἰβηρίας, κάνναβιν
 δὲ καὶ πίτταν ἐκ τοῦ Ῥοδανοῦ ποταμοῦ καὶ τἄλλα πάντα τὰ
 χρειώδη πολλαχόθεν. συνήγαγε δὲ καὶ ναυπηγοὺς καὶ τοὺς
 ἄλλους τεχνίτας καὶ καταστήσας ἐπὶ πάντων Ἀρχίαν τὸν
 Κορίνθιον ἀρχιτέκτονα παρεκάλεσε προθύμως ἐπιλαβέσθαι τῆς
 κατασκευῆς, προσκαρτερῶν καὶ αὐτὸς τὰς ἡμέρας. τὸ μὲν οὖν
 ἥμισυ τοῦ παντὸς τῆς νεὼς ἐν μησὶν ἓξ ἐξειργάσατο ... καὶ
 ταῖς ἐκ μολίβου ποιηθείσαις κεραμίσιν ἀεὶ καθ’ ὃ
 ναυπηγηθείη μέρος περιελαμβάνετο, ὡς ἂν τριακοσίων ὄντων
 τῶν τὴν ὕλην ἐργαζομένων τεχνιτῶν χωρὶς τῶν ὑπηρετούντων.
 τοῦτο μὲν οὖν τὸ μέρος εἰς τὴν θάλασσαν καθέλκειν
 προσετέτακτο, τὴν λοιπὴν κατασκευὴν ἵν’ ἐκεῖ λαμβάνῃ. ὡς δὲ
 περὶ τὸν καθελκυσμὸν αὐτοῦ τὸν εἰς τὴν θάλασσαν πολλὴ
 ζήτησις ἦν, Ἀρχιμήδης ὁ μηχανικὸς μόνος αὐτὸ κατήγαγε δι’ 
 ὀλίγων σωμάτων. κατασκευάσας γὰρ ἕλικα τὸ τηλικοῦτον σκάφος
 εἰς τὴν θάλασσαν κατήγαγε. πρῶτος δ᾽
 Ἀρχιμήδης εὗρε τὴν τῆς ἕλικος κατασκευήν. ὡς δὲ καὶ τὰ
 λοιπὰ μέρη τῆς νεὼς ἐν ἄλλοις ἓξ μησὶ κατεσκευάσθη καὶ τοῖς
 χαλκοῖς ἥλοις πᾶσα περιελήφθη, ὧν οἱ πολλοὶ δεκάμνοοι ἦσαν,
 οἱ δ’ ἄλλοι τούτων ἡμιόλιοι — διὰ τρυπάνων δ’ ἦσαν οὗτοι
 ἡρμοσμένοι τοὺς σταμῖνας συνέχοντες· μολυβδίναις δὲ
 κεραμίσιν ἐπεστεγνοῦντο πρὸς τὸ ξύλον, ὑποτιθεμένων ὀθονίων
 μετὰ πίττησ — ὡς οὖν τὴν ἐκτὸς ἐπιφάνειαν ἐξειργάσατο, τὴν
 ἐντὸς διασκευὴν ἐξεπονεῖτο.

ἦν δὲ ἡ ναῦς τῇ μὲν κατασκευῇ εἰκόσορος, τριπάροδος δέ· τὴν
 μὲν κατωτάτω ἔχων ἐπὶ τὸν γόμον, ἐφ’ ἣν διὰ κλιμάκων πυκνῶν
 ἡ κατάβασις ἐγίνετο· ἡ δ’ ἑτέρα τοῖς εἰς τὰς διαίτας
 βουλομένοις εἰσιέναι ἐμεμηχάνητο· μεθ’ ἣν ἡ τελευταία τοῖς
 ἐπὶ τοῖς ὅπλοις τεταγμένοις. ἦσαν δὲ τῆς μέσης παρόδου παρ᾽
 ἑκάτερον τῶν τοίχων δίαιται τετράκλινοι τοῖς ἀνδράσι,
 τριάκοντα τὸ πλῆθος. ἡ δὲ ναυκληρικὴ δίαιτα κλινῶν μὲν ἦν
 πεντεκαίδεκα, θαλάμους δὲ τρεῖς εἶχε τρικλίνους, ὧν ἦν τὸ
 κατὰ τὴν πρύμναν ὀπτανεῖον. ταῦτα δὲ πάντα δάπεδον εἶχεν ἐν
 ἀβακίσκοις συγκείμενον ἐκ παντοίων λίθων, ἐν οἷς ἦν
 κατεσκευασμένος πᾶς ὁ περὶ τὴν Ἰλιάδα μῦθος θαυμασίως· ταῖς
 τε κατασκευαῖς καὶ ταῖς ὀροφαῖς, καὶ θυρώμασι δὲ πάντα ἦν
 ταῦτα πεπονημένα. κατὰ δὲ τὴν ἀνωτάτω πάροδον γυμνάσιον ἦν
 καὶ περίπατοι σύμμετρον ἔχοντες τὴν κατασκευὴν τῷ τοῦ
 πλοίου μεγέθει, ἐν οἷς κῆποι παντοῖοι
 θαυμασίως ἦσαν ὑπερβάλλοντες ταῖς φυτείαις, διὰ κεραμίδων
 μολυβδινῶν κατεστεγνωμένων ἀρδευόμενοι , ἔτι δὲ
 σκηναὶ κιττοῦ λευκοῦ καὶ ἀμπέλων, ὧν αἱ ῥίζαι τὴν τροφὴν ἐν
 πίθοις εἶχον γῆς πεπληρωμένοις, τὴν αὐτὴν ἄρδευσιν
 λαμβάνουσαι καθάπερ καὶ οἱ κῆποι. αὗται δὲ αἱ σκηναὶ
 συνεσκίαζον τοὺς περιπάτους. ἑξῆς δὲ τούτων Ἀφροδίσιον
 κατεσκεύαστο τρίκλινον, δάπεδον ἔχον ἐκ λίθων ἀχατῶν τε καὶ
 ἄλλων χαριεστάτων ὅσοι κατὰ τὴν νῆσον ἦσαν· τοὺς τοίχους δ᾽
 εἶχε καὶ τὴν ὀροφὴν κυπαρίττου, τὰς δὲ θύρας ἐλέφαντος καὶ
 θύου· γραφαῖς δὲ καὶ ἀγάλμασιν, ἔτι δὲ ποτηρίων
 κατασκευαῖς ὑπερβαλλόντως κατεσκεύαστο.

τούτου δ’ ἐφεξῆς σχολαστήριον ὑπῆρχε πεντάκλινον, ἐκ πύξου
 τοὺς τοίχους καὶ τὰ θυρώματα κατεσκευασμένον, βιβλιοθήκην
 ἔχον ἐν αὑτῷ, κατὰ δὲ τὴν ὀροφὴν πόλον ἐκ τοῦ κατὰ τὴν
 Ἀχραδίνην ἀπομεμιμημένον ἡλιοτροπίου. ἦν δὲ καὶ βαλανεῖον
 τρίκλινον πυρίας χαλκᾶς ἔχον τρεῖς καὶ λουτῆρα πέντε
 μετρητὰς δεχόμενον ποικίλον τοῦ Ταυρομενίτου λίθου.
 κατεσκεύαστο δὲ καὶ οἰκήματα πλείω τοῖς ἐπιβάταις καὶ τοῖς
 τὰς ἀντλίας φυλάττουσι. χωρὶς δὲ τούτων ἱππῶνες ἦσαν
 ἑκατέρου τῶν τοίχων δέκα· κατὰ δὲ τούτους ἡ τροφὴ τοῖς
 ἵπποις ἔκειτο καὶ τῶν ἀναβατῶν καὶ τῶν παίδων τὰ σκεύη. ἦν
 δὲ καὶ ὑδροθήκη κατὰ τὴν πρῷραν κλειστή, δισχιλίους
 μετρητὰς δεχομένη, ἐκ σανίδων καὶ πίττης καὶ ὀθονίων
 κατεσκευασμένη. παρὰ δὲ ταύτην
 κατεσκεύαστο διὰ μολιβδώματος καὶ σανίδων κλειστὸν
 ἰχθυοτροφεῖον· τοῦτο δ’ ἦν πλῆρες θαλάττης, ἐν ᾧ πολλοὶ
 ἰχθύες εὖ ἐτρέφοντο. ὑπῆρχον δὲ καὶ τῶν τοίχων
 ἑκατέρωθεν τρόποι προεωσμένοι, διάστημα σύμμετρον ἔχοντες·
 ἐφ’ ὧν κατεσκευασμέναι ἦσαν ξυλοθῆκαι καὶ κρίβανοι καὶ
 ὀπτανεῖα καὶ μύλοι καὶ πλείους ἕτεραι διακονίαι. ἄτλαντές
 τε περιέτρεχον τὴν ναῦν ἐκτὸς ἑξαπήχεις, οἳ τοὺς ὄγκους
 ὑπειλήφεσαν τοὺς ἀνωτάτω καὶ τὸ τρίγλυφον, πάντες ἐν
 διαστήματι συμμέτρῳ βεβῶτες. ἡ δὲ ναῦς πᾶσα
 οἰκείαις γραφαῖς ἐπεπόνητο.

πύργοι τε ἦσαν ἐν αὐτῇ ὀκτὼ σύμμετροι τὸ μέγεθος τοῖς τῆς
 νεὼς ὄγκοις· δύο μὲν κατὰ πρύμναν, οἱ δ’ ἴσοι κατὰ πρῷραν,
 οἱ λοιποὶ δὲ κατὰ μέσην ναῦν. τούτων δὲ ἑκάστῳ παρεδέδεντο
 κεραῖαι βʹ , ἐφ’ ὧν κατεσκεύαστο φατνώματα, δι’ 
 ὧν ἠφίεντο λίθοι πρὸς τοὺς ὑποπλέοντας τῶν πολεμίων. ἐπὶ δὲ
 τῶν πύργων ἕκαστον ἀνέβαινον τέτταρες μὲν καθωπλισμένοι
 νεανίσκοι, δύο δὲ τοξόται. πᾶν δὲ τὸ ἐντὸς τῶν πύργων λίθων
 καὶ βελῶν πλῆρες ἦν. τεῖχος δὲ ἐπάλξεις ἔχον καὶ
 καταστρώματα διὰ νεὼς ἐπὶ κιλλιβάντων κατεσκεύαστο· ἐφ’ οὗ
 λιθοβόλος ἐφειστήκει, τριτάλαντον λίθον ἀφ’ αὑτοῦ ἀφιεὶς
 καὶ δωδεκάπηχυ βέλος. τοῦτο δὲ τὸ μηχάνημα κατεσκεύασεν
 Ἀρχιμήδης. ἑκάτερον δὲ τῶν βελῶν ἔβαλλεν ἐπὶ στάδιον. μετὰ
 δὲ ταῦτα παραρτήματα ἐκ τροπῶν παχέων συγκείμενα διὰ
 ἁλύσεων χαλκῶν κρεμάμενα. τριῶν δὲ
 ἱστῶν ὑπαρχόντων ἐξ ἑκάστου κεραῖαι λιθοφόροι ἐξήρτηντο
 βʹ , ἐξ ὧν ἅρπαγές τε καὶ πλίνθοι μολίβου πρὸς
 τοὺς ἐπιτιθεμένους ἠφίεντο. ἦν δὲ καὶ χάραξ κύκλῳ τῆς νεὼς
 σιδηροῦς πρὸς τοὺς ἐπιχειροῦντας ἀναβαίνειν κόρακές τε
 σιδηροῖ κύκλῳ τῆς νεὼς , οἳ δι’ ὀργάνων ἀφιέμενοι
 τὰ τῶν ἐναντίων ἐκράτουν σκάφη καὶ παρέβαλλον εἰς πληγήν.
 ἑκατέρῳ δὲ τῶν τοίχων ἑξήκοντα νεανίσκοι πανοπλίας ἔχοντες
 ἐφειστήκεσαν καὶ τούτοις ἴσοι περί τε τοὺς ἱστοὺς καὶ τὰς
 λιθοφόρους κεραίας. ἦσαν δὲ καὶ κατὰ τοὺς ἱστοὺς ἐν τοῖς
 καρχησίοις οὖσι χαλκοῖς ἐπὶ μὲν τοῦ πρώτου τρεῖς ἄνδρες,
 εἶθ’ ἑξῆς καθ’ ἕνα λειπόμενοι· τούτοις δ’ ἐν πλεκτοῖς
 γυργάθοις διὰ τροχιλίων εἰς τὰ θωράκια λίθοι παρεβάλλοντο
 καὶ βέλη διὰ τῶν παίδων. ἄγκυραι δὲ ἦσαν ξύλιναι μὲν
 τέτταρες, σιδηραῖ δ’ ὀκτώ. τῶν δὲ ἱστῶν ὁ μὲν δεύτερος καὶ
 τρίτος εὑρέθησαν, δυσχερῶς δὲ ὁ πρῶτος εὑρέθη ἐν τοῖς ὄρεσι
 τῆς Βρεττίας ὑπὸ συβώτου ἀνδρός· κατήγαγε δ’ αὐτὸν ἐπὶ
 θάλατταν Φιλέας ὁ Ταυρομενίτης μηχανικός. ἡ δὲ ἀντλία
 καίπερ βάθος ὑπερβάλλον ἔχουσα δι’ ἑνὸς ἀνδρὸς ἐξηντλεῖτο
 διὰ κοχλίου, Ἀρχιμήδους ἐξευρόντος. ὄνομα δ’ ἦν τῇ νηὶ
 Συρακοσία· ὅτε δ’ αὐτὴν ἐξέπεμπεν Ἱέρων, Ἀλεξανδρίδα αὐτὴν
 μετωνόμασεν. ἐφόλκια δ’ ἦσαν αὐτῇ τὸ μὲν πρῶτον κέρκουρος
 τρισχίλια τάλαντα δέχεσθαι δυνάμενος·
 πᾶς δ’ ἦν οὗτος ἐπίκωπος. μεθ’ ὃν χίλια πεντακόσια
 βαστάζουσαι ἁλιάδες τε καὶ σκάφαι πλείους. ὄχλος δ’ ἦν οὐκ
 ἐλάττων. μετὰ τοὺς προειρημένους ἄλλοι τε ἑξακόσιοι παρὰ
 τὴν πρῷραν ἐπιτηροῦντες τὰ παραγγελλόμενα. τῶν δὲ κατὰ ναῦν
 ἀδικημάτων δικαστήριον καθειστήκει ναύκληρος, κυβερνήτης
 καὶ πρῳρεύς, οἵπερ ἐδίκαζον κατὰ τοὺς Συρακοσίων
 νόμους.

σίτου δὲ ἐνεβάλλοντο εἰς τὴν ναῦν μυριάδας ἕξ, ταρίχων δὲ
 Σικελικῶν κεράμια μύρια, ἐρίων τάλαντα δισμύρια, καὶ ἕτερα
 δὲ φορτία δισμύρια. χωρὶς δὲ τούτων ὁ ἐπισιτισμὸς ἦν τῶν
 ἐμπλεόντων. ὁ δ’ Ἱέρων ἐπεὶ πάντας τοὺς λιμένας ἤκουεν τοὺς
 μὲν ὡς οὐ δύνατοί εἰσι τὴν ναῦν δέχεσθαι, τοὺς δὲ καὶ
 ἐπικινδύνους ὑπάρχειν, διέγνω δῶρον αὐτὴν ἀποστεῖλαι
 Πτολεμαίῳ τῷ βασιλεῖ εἰς Ἀλεξάνδρειαν· καὶ γὰρ ἦν σπάνις
 σίτου κατὰ τὴν Αἴγυπτον. καὶ οὕτως ἐποίησε, καὶ ἡ ναῦς
 κατήχθη εἰς τὴν Ἀλεξάνδρειαν, ἔνθα καὶ ἐνεωλκήθη. ὁ δ᾽
 Ἱέρων καὶ Ἀρχίμηλον τὸν τῶν ἐπιγραμμάτων ποιητὴν γράψαντα
 εἰς τὴν ναῦν ἐπίγραμμα χιλίοις πυρῶν μεδίμνοις, οὓς καὶ
 παρέπεμψεν ἰδίοις δαπανήμασιν εἰς τὸν Πειραιᾶ, ἐτίμησεν.
 ἔχει δ’ οὕτως τὸ ἐπίγραμμα· 
 τίς τόδε σέλμα πέλωρον ἐπὶ χθονὸς εἵσατο; ποῖος 
 κοίρανος ἀκαμάτοις πείσμασιν ἠγάγετο; 
 πῶς δὲ κατὰ δρυόχων ἐπάγη σανίς, ἢ τίνι γόμφοι 
 τμηθέντες πελέκει τοῦτ’ ἔκαμον τὸ κύτος, 
 
 ἢ κορυφαῖς Αἴτνας παρισούμενον ἤ τινι νάσων 
 ἃς Αἰγαῖον ὕδωρ Κυκλάδας ἐνδέδεται, 
 τοίχοις ἀμφοτέρωθεν ἰσοπλατές. ἦ ῥα Γίγαντες 
 τοῦτο πρὸς οὐρανίας ἔξεσαν ἀτραπιτούς. 
 ἄστρων γὰρ ψαύει καρχήσια καὶ τριελίκτους 
 θώρακας μεγάλων ἐντὸς ἔχει νεφέων. 
 πείσμασι δ’ ἀγκύρας ἀπερείδεται οἷσιν Ἀβύδου 
 Ξέρξης καὶ Σηστοῦ δισσὸν ἔδησε πόρον. 
 μανύει στιβαρᾶς κατ’ ἐπωμίδος ἀρτιχάρακτον 
 γράμμα, τίς ἐκ χέρσου τάνδ’ ἐκύλισε τρόπιν· 
 φατὶ γὰρ ὡς Ἱέρων Ἱεροκλέος Ἑλλάδι πάσᾳ 
 καὶ νάσοις καρπὸν πίονα δωροφορῶν, 
 Σικελίας σκαπτοῦχος ὁ Δωρικός. ἀλλά, Πόσειδον, 
 σῷζε διὰ γλαυκῶν σέλμα τόδε ῥοθίων. 
 παρέλιπον δ’ ἑκὼν ἐγὼ τὴν Ἀντιγόνου ἱερὰν τριήρη,
 ᾗ ἐνίκησε τοὺς Πτολεμαίου στρατηγοὺς περὶ Λεύκολλαν τῆς
 Κῴας, ὅπου δὴ καὶ τῷ Ἀπόλλωνι αὐτὴν ἀνέθηκεν· ἥτις οὐδὲ τὸ
 τρίτον, τάχα δὲ οὐδὲ τὸ τέταρτον εἶχε τῆς Συρακοσίας ἢ
 Ἀλεξανδρίδος ταύτης νεώς.’

τοσαῦτ’ οὖν καὶ περὶ τοῦ τῶν νεῶν καταλόγου οὐκ ἀπὸ Βοιωτῶν
 ἀρξάμενοι κατελέξαμεν, ἀλλ’ ἀπὸ πανηγυρικῶν πομπῶν. καὶ
 ἐπεὶ τὸν καλὸν Οὐλπιανὸν οἶδα πάλιν προβαλοῦντα ἡμῖν τίς
 αὕτη ἡ παρὰ τῷ Καλλιξείνῳ ἐγγυθήκη,
 φαμὲν αὐτῷ ὅτι καὶ λόγος τις εἰς Λυσίαν ἀναφέρεται τὸν
 ῥήτορα περὶ ἐγγυθήκης ἐπιγραφόμενος, οὗ ἡ ἀρχή ( fr.
 91 Tur )· ‘εἰ μὲν δίκαιον ἔλεγεν ἢ μέτριον, ἄνδρες
 δικασταί, Λυσιμένης.’ ἐν ᾧ προελθών φησιν· ‘οὐκ ἂν
 ἐσπούδαζον περὶ αὐτῆς τῆς ἐγγυθήκης δικαιολογεῖσθαι, ἣ οὔκ
 ἐστιν ἀξία τριάκοντα δραχμῶν.’ ὅτι δὲ χαλκῆ ἦν ἡ ἐγγυθήκη
 ἑξῆς φησι· ‘πέρυσιν δὲ ἐπισκευάσαι αὐτὴν βουλόμενος ἐξέδωκα
 εἰς τὸ χαλκεῖον· ἐστὶ γὰρ συνθετὴ καὶ Σατύρων ἔχει πρόσωπα
 καὶ βουκεφάλια. .... ἄλλο ἔτι μέγεθος τὸ αὐτό. ὁ γὰρ αὐτὸς
 τεχνίτης πολλὰ σκεύη ταὐτὰ καὶ ὅμοια ἐργάζεται.’ ἐν τούτοις
 ὁ Λυσίας εἰπὼν ὅτι καὶ χαλκῆ ἦν ἡ ἐγγυθήκη, σαφῶς
 παρίστησιν, ὡς καὶ ὁ Καλλίξεινος εἴρηκε ( p.
 199c ), λεβήτων αὐτὰς ὑποθήματα εἶναι. οὕτως γὰρ
 καὶ Πολέμων ὁ περιηγητὴς εἶπεν ἐν γʹ τῶν πρὸς
 Ἀδαῖον καὶ Ἀντίγονον ( fr. 58 Pr. ) ἐξηγούμενος
 διάθεσιν ἐν Φλιοῦντι κατὰ τὴν πολεμάρχειον στοὰν
 γεγραμμένην ὑπὸ Σίλλακος τοῦ Ῥηγίνου, οὗ μνημονεύουσιν
 Ἐπίχαρμος ( p. 293 L ) καὶ Σιμωνίδης ( fr.
 194 B4 ), λέγων οὕτως ( fr. 58
 Pr )·‘ἐγγυθήκη καὶ ἐπ’ αὐτῆς κύπελλον.’ Ἡγήσανδρος δὲ
 ὁ Δελφὸς ἐν τῷ ἐπιγραφομένῳ ὑπομνήματι ἀνδριάντων καὶ
 ἀγαλμάτων ( FHG IV 421 ) Γλαύκου φησὶ τοῦ Χίου
 τὸ ἐν Δελφοῖς ὑπόστημα οἷον ἐγγυθήκην τινὰ σιδηρᾶν, ἀνάθημα
 Ἀλυάττου· οὗ ὁ Ἡρόδοτος μνημονεύει ( I 25 )
 ὑποκρητηρίδιον αὐτὸ καλῶν. καὶ ὁ μὲν Ἡγήσανδρος
 ταῦτα λέγει. εἴδομεν δ’ αὐτὸ καὶ ἡμεῖς ἀνακείμενον ἐν
 Δελφοῖς ὡς ἀληθῶς θέας ἄξιον διὰ τὰ ἐν
 αὐτῷ ἐντετορευμένα ζῳδάρια καὶ ἄλλα τινὰ ζῳύφια καὶ
 φυτάρια, ἐπιτίθεσθαι ἐπ’ αὐτῷ δυνάμενα καὶ κρατῆρας καὶ
 ἄλλα σκεύη. ἡ δ’ ὑπ’ Ἀλεξανδρέων καλουμένη ἀγγοθήκη
 τρίγωνός ἐστι, κατὰ μέσον κοίλη, δέχεσθαι δυναμένη
 ἐντιθέμενον κεράμιον. ἔχουσι δὲ ταύτην οἱ μὲν πένητες
 ξυλίνην, οἱ δὲ πλούσιοι χαλκῆν ἢ ἀργυρᾶν.

εἰπόντες οὖν περὶ ἐγγυθήκης ἑξῆς πάλιν μνησθησόμεθα
 φιλοδείπνων βασιλέων. ὁ γὰρ τῷ προειρημένῳ Ἀντιόχῳ ὁμώνυμος
 βασιλεύς, Δημητρίου δ’ υἱός, ὡς ἱστορεῖ Ποσειδώνιος
 ( FHG III 257 ), ὑποδοχὰς ποιούμενος καθ᾽
 ἡμέραν ὀχλικὰς χωρὶς τῶν ἀναλισκομένων σωρευμάτων ἑκάστῳ
 ἀποφέρειν ἐδίδου τῶν ἑστιατόρων ὁλομελῆ κρέα χερσαίων τε
 καὶ πτηνῶν καὶ θαλαττίων ζῴων ἀδιαίρετα ἐσκευασμένα, ἅμαξαν
 πληρῶσαι δυνάμενα· καὶ μετὰ ταῦτα μελιπήκτων καὶ στεφάνων
 ἐκ σμύρνης καὶ λιβανωτοῦ σὺν ἀνδρομήκεσι λημνίσκων χρυσῶν
 πιλήμασι πλήθη. καὶ ἄλλος δ’ Ἀντίοχος βασιλεὺς ἐπιτελῶν
 τοὺς ἐν Δάφνῃ ἀγῶνας ἐποιήσατο καὶ αὐτὸς ὑποδοχὰς λαμπράς,
 ὡς ὁ αὐτός φησι Ποσειδώνιος ( ib.
 263 )· ‘τὸ μὲν γὰρ πρῶτον ἀναδόσεις ἐποιήσατο κατ᾽
 ἄνδρα ὁλομελῶν βρωμάτων, μετὰ δὲ καὶ ζώντων χηνῶν
 καὶ λαγωῶν καὶ δορκάδων. ἀνεδίδοντο δὲ καὶ
 χρυσοῖ στέφανοι τοῖς δειπνοῦσι καὶ ἀργυρωμάτων πλῆθος καὶ
 θεραπόντων καὶ ἵππων καὶ καμήλων. καὶ ἔδει ἀναβάντα ἐπὶ τὴν
 κάμηλον πιεῖν ἕκαστον καὶ λαβεῖν τὴν
 κάμηλον καὶ τὰ ἐπὶ τὴν κάμηλον καὶ τὸν
 παρεστῶτα παῖδα.’ — ‘καὶ ( ib. 258 ) οἱ κατὰ τὴν
 Συρίαν δὲ πάντες, φησί, διὰ τὴν τῆς χώρας εὐβοσίαν ἀπὸ τῆς
 περὶ τἀναγκαῖα κακοπαθείας συνόδους ἔνεμον πλείους, ἵνα
 εὐωχοῖντο συνεχῶς, τοῖς μὲν γυμνασίοις ὡς βαλανείοις
 χρώμενοι, ἀλειφόμενοι δὲ ἐλαίῳ πολυτελεῖ καὶ
 μύροις, τοῖς δὲ γραμματείοισ — οὕτως γὰρ ἐκάλουν τὰ κοινὰ
 τῶν συνδείπνων — ὡς οἰκητηρίοις ἐνδιαιτώμενοι,
 καὶ τὸ πλεῖον μέρος τῆς ἡμέρας γαστριζόμενοι
 ἐν αὐτοῖς οἴνοις καὶ βρώμασιν, ὥστε καὶ προσαποφέρειν
 πολλά, καὶ καταυλούμενοι πρὸς χελωνίδος πολυκρότου ψόφους,
 ὥστε τὰς πόλεις ὅλας τοῖς τοιούτοις κελάδοις
 συνηχεῖσθαι.’

ἐπαινῶ δ’ ἐγώ, ἄνδρες φίλοι, τὸ γενόμενον παρ’ Ἀλεξάνδρῳ τῷ
 βασιλεῖ τῆς Συρίας συμπόσιον. ὁ δ’ Ἀλέξανδρος οὗτος ὢν
 Ἀντιόχου τοῦ Ἐπιφανοῦς υἱὸς ὑποβληθείς, διὸ εἶχον μῖσος
 πάντες ἄνθρωποι εἰς Δημήτριον· περὶ οὗ ἱστόρησεν ὁ ἑταῖρος
 ἡμῶν Ἀθήναιος ἐν τοῖς περὶ τῶν ἐν Συρίᾳ βασιλευσάντων
 ( FHG III 657 ). τὸ οὖν συμπόσιον τοῦτο
 τοιόνδε τι ἐγένετο. Διογένης ὁ Ἐπικούρειος, ἕξιν ἔχων
 ἱκανὴν ἐν οἷς μετεχειρίζετο λόγοις, τὸ μὲν γένος ἦν ἐκ
 Σελευκείας τῆς ἐν Βαβυλωνίᾳ, ἀποδοχῆς δ’ ἐτύγχανε παρὰ τῷ
 βασιλεῖ καίτοι τοῖς ἀπὸ τῆς στοᾶς λόγοις χαίροντι. ἐπολυώρει οὖν αὐτὸν ὁ Ἀλέξανδρος καίπερ
 ὄντα τῷ βίῳ φαῦλον, ἔτι δὲ βλάσφημον καὶ βάσκανον ἕνεκά τε
 τοῦ γελοίου μηδὲ τῶν βασιλέων ἀπεχόμενον· καὶ αἰτησαμένῳ
 αὐτῷ φιλοσοφίας ἀλλοτρίαν αἴτησιν, ὅπως πορφυροῦν τε
 χιτωνίσκον φορήσει καὶ χρυσοῦν στέφανον ἔχοντα πρόσωπον
 Ἀρετῆς κατὰ μέσον, ἧς ἱερεὺς ἠξίου προσαγορεύεσθαι,
 συνεχώρησε καὶ τὸν στέφανον προσχαρισάμενος. ἅπερ ὁ
 Διογένης ἐρασθείς τινος λυσιῳδοῦ γυναικὸς ἐχαρίσατο αὐτῇ.
 ἀκούσας δ’ ὁ Ἀλέξανδρος καὶ συνάγων φιλοσόφων καὶ ἐπισήμων
 ἀνδρῶν συμπόσιον ἐκάλεσε καὶ τὸν Διογένη· καὶ παραγενόμενον
 ἠξίου κατακλίνεσθαι ἔχοντα τὸν στέφανον καὶ τὴν ἐσθῆτα.
 ἄκαιρον δ’ εἶναι εἰπόντος νεύσας εἰσαγαγεῖν ἐκέλευσε τὰ
 ἀκούσματα, ἐν οἷς καὶ ἡ λυσιῳδὸς εἰσῆλθεν ἐστεφανωμένη τὸν
 τῆς Ἀρετῆς στέφανον, ἐνδῦσα καὶ τὴν πορφυρᾶν ἐσθῆτα.
 γέλωτος οὖν πολλοῦ καταραγέντος ἔμενεν ὁ φιλόσοφος καὶ τὴν
 λυσιῳδὸν ἐπαινῶν οὐκ ἐπαύσατο. τοῦτον τὸν Διογένη ὁ
 μεταλαβὼν τὴν βασιλείαν Ἀντίοχος, οὐκ ἐνέγκας αὐτοῦ τὴν
 κακολογίαν, ἀποσφαγῆναι ἐκέλευσεν. ὁ δ’ Ἀλέξανδρος προσηνὴς
 ἦν πᾶσι καὶ φιλόλογος ἐν ταῖς ὁμιλίαις καὶ οὐχ ὅμοιος
 Ἀθηνίωνι τῷ περιπατητικῷ φιλοσόφῳ, τῷ καὶ διατριβῆς
 προστάντι φιλοσόφου Ἀθήνησί τε καὶ ἐν Μεσσήνῃ, ἔτι δὲ καὶ
 ἐν Λαρίσῃ τῆς Θετταλίας, καὶ μετὰ ταῦτα τῆς Ἀθηναίων πόλεως
 τυραννήσαντι. περὶ οὗ καθ’ ἕκαστα ἱστορεῖ Ποσειδώνιος ὁ
 Ἀπαμεύς, ἅπερ εἰ καὶ μακρότερά ἐστιν ἐκθήσομαι, ἵν’ ἐπιμελῶς πάντας ἐξετάζωμεν τοὺς
 φάσκοντας εἶναι φιλοσόφους καὶ μὴ τοῖς τριβωνίοις καὶ τοῖς
 ἀκάρτοις πώγωσι πιστεύωμεν. κατὰ γὰρ τὸν Ἀγάθωνα ( fr.
 12 N ) 
 εἰς μὲν φράσω τἀληθές, οὐχί σ’ εὐφρανῶ· 
 εἰ δ’ εὐφρανῶ τί σ᾽, οὐχὶ τἀληθὲς φράσω. 
 ἀλλὰ φίλη γάρ , φασίν, ἡ ἀλήθεια,
 ἐκθήσομαι τὰ περὶ τὸν ἄνδρα ὡς ἐγένετο ( FHG III
 266 ).

‘ἐν τῇ Ἐρυμνέως τοῦ περιπατητικοῦ σχολῇ 
 διέτριβέ τις Ἀθηνίων προσκαρτερῶν τοῖς λόγοις·
 ὅστις Αἰγυπτίαν ὠνησάμενος θεράπαιναν ἐπεπλέκετο αὐτῇ.
 ταύτης οὖν εἴτ’ ἐξ αὐτοῦ τεκούσης, εἴτ’ ἐξ ἄλλου τινος,
 ὁμώνυμος Ἀθηνίωνι τῷ δεσπότῃ παρετρέφετο. γράμματα δὲ μαθὼν
 καὶ πρεσβύτην γενόμενον τὸν δεσπότην μετὰ τῆς μητρὸς
 ἐχειραγώγει καὶ ἀποθανόντα κληρονομήσας παρέγγραφος
 Ἀθηναίων πολίτης ἐγένετο. γήμας τε παιδισκάριον εὔμορφον
 μετὰ τούτου πρὸς τὸ σοφιστεύειν ὥρμησε μειράκια σχολαστικὰ
 θηρεύων. καὶ σοφιστεύσας ἐν Μεσσήνῃ κἀν Λαρίσῃ τῇ Θετταλικῇ
 καὶ πολλὰ ἐργασάμενος χρήματα ἐπανῆλθεν εἰς τὰς Ἀθήνας. καὶ
 χειροτονηθεὶς ὑπὸ τῶν Ἀθηναίων πρεσβευτής, ὅτε εἰς
 Μιθριδάτην τὰ πράγματα μετέρρει, ὑποδραμὼν τὸν βασιλέα τῶν
 φίλων εἷς ἐγένετο, μεγίστης τυχὼν προαγωγῆς. διόπερ
 μετεώριζε τοὺς Ἀθηναίους δι’ ἐπιστολῶν ὡς τὰ μέγιστα παρὰ
 τῷ Καππαδόκῃ δυνάμενος, ὥστε μὴ μόνον τῶν ἐπιφερομένων
 ὀφλημάτων ἀπολυθέντας ἂν ἐν ὁμονοίᾳ ζῆν, ἀλλὰ καὶ τὴν δημοκρατίαν ἀνακτησαμένους,
 καὶ δωρεῶν μεγάλων τυχεῖν ἰδίᾳ καὶ δημοσίᾳ. ταῦτα οἱ
 Ἀθηναῖοι διεκόμπουν τὴν Ῥωμαίων ἡγεμονίαν καταλελύσθαι
 πεπιστευκότες.

ἤδη οὖν τῆς Ἀσίας μεταβεβλημένης ὁ Ἀθηνίων ἐπανῆγεν εἰς τὰς
 Ἀθήνας καὶ ὑπὸ χειμῶνος ἐνοχληθεὶς εἰς τὴν Καρυστίαν
 κατηνέχθη. τοῦτο μαθόντες οἱ Κεκροπίδαι ἔπεμψαν ἐπὶ τὴν
 ἀνακομιδὴν αὐτοῦ ναῦς μακρὰς καὶ φορεῖον ἀργυρόπουν. ἀλλ᾽
 εἰσῄειν ἤδη, καὶ σχεδὸν τὸ πλεῖστον μέρος τῆς πόλεως ἐπὶ
 τὴν ἐκδοχὴν αὐτοῦ ἐξεκέχυτο· συνέτρεχον δὲ πολλοὶ καὶ ἄλλοι
 θεαταὶ τὸ παράδοξον τῆς τύχης θαυμάζοντες, εἰ ὁ παρέγγραφος
 Ἀθηνίων εἰς Ἀθήνας ἐπ’ ἀργυρόποδος κατακομίζεται φορείου
 καὶ πορφυρῶν στρωμάτων, ὁ μηδέποτε ἐπὶ τοῦ τρίβωνος ἑωρακὼς
 πορφύραν πρότερον, οὐδενὸς οὐδὲ Ῥωμαίων ἐν τοιαύτῃ φαντασίᾳ
 καταχλιδῶντος τῆς Ἀττικῆς. συνέτρεχον οὖν πρὸς τὴν θέαν
 ταύτην ἄνδρες γυναῖκες, γέροντεσ παῖδες, τὰ
 κάλλιστα προσδοκῶντες παρὰ Μιθριδάτου, ὁπότε Ἀθηνίων ὁ
 πένης καὶ τὰς ἐρανικὰς ποιησάμενος ἀκροάσεις διὰ τὸν
 βασιλέα σιληπορδῶν διὰ τῆς χώρας καὶ πόλεως πομπεύει.
 ὑπήντησαν δ’ αὐτῷ καὶ οἱ περὶ τὸν Διόνυσον τεχνῖται, τὸν
 ἄγγελον τοῦ νέου Διονύσου καλοῦντες ἐπὶ τὴν κοινὴν ἑστίαν
 καὶ τὰς περὶ ταύτην εὐχάς τε καὶ σπονδάς. ὁ δὲ πρότερον ἐκ
 μισθωτῆς οἰκίας ἐξιὼν εἰς τὴν διευς οἰκίαν τοῦ τότε
 πλουτοῦντος ἀνθρώπου ταῖς ἐκ Δήλου προσόδοις εἰσηνέχθη, κεκοσμημένην στρωμναῖς τε καὶ
 γραφαῖς καὶ ἀνδριᾶσι καὶ ἀργυρωμάτων ἐκθέσει. ἀφ’ ἧς ἐξῄει
 χλαμύδα λαμπρὰν ἐπισύρων καὶ περικείμενος δακτύλιον χρυσίου
 ἐγγεγλυμμένην ἔχοντα τὴν Μιθριδάτου εἰκόνα· προεπόμπευον δ᾽
 αὐτοῦ καὶ ἐφείποντο θεράποντες πολλοί. ἐν δὲ τῷ τεμένει τῶν
 τεχνιτῶν θυσίαι τε ἐπετελοῦντο ἐπὶ τῇ Ἀθηνίωνος παρουσίᾳ
 καὶ μετὰ κήρυκος προαναφωνήσεως σπονδαί. καὶ τῇ ὑστεραίᾳ
 πολλοὶ μὲν ἐπὶ τὴν οἰκίαν ἐλθόντες ἀνέμενον αὐτοῦ τὴν
 πρόοδον· πλήρης δ’ ἦν καὶ ὁ Κεραμεικὸς ἀστῶν καὶ ξένων καὶ
 αὐτόκλητος εἰς τὴν ἐκκλησίαν τῶν ὄχλων συνδρομή. ὃ δὲ μόλις
 προῆλθε δορυφορούμενος ὑπὸ τῶν εὐδοκιμεῖν παρὰ τῷ δήμῳ
 θελόντων, ἑκάστου σπεύδοντος κἂν προσάψασθαι τῆς
 ἐσθῆτος.

ἀναβὰς οὖν ἐπὶ τὸ βῆμα τὸ πρὸ τῆς Ἀττάλου στοᾶς
 ᾠκοδομημένον τοῖς Ῥωμαίων στρατηγοῖς στὰς ἐπὶ τούτου καὶ
 περιβλέψας κυκληδὸν τὸ πλῆθος, ἔπειτ’ ἀναβλέψας ‘ἄνδρες
 Ἀθηναῖοι, ἔφη, τὰ πράγματα μὲν βιάζεται καὶ τὸ τῆς πατρίδος
 συμφέρον ἀπαγγέλλειν ἃ οἶδα, τὸ δὲ μέγεθος τῶν μελλόντων
 λέγεσθαι διὰ τὸ παράδοξον τῆς περιστάσεως ἐμποδίζει με.’
 ἁθρόως δ’ ἐπιβοησάντων αὐτῷ τῶν περιεστώτων θαρρεῖν καὶ
 λέγειν, ‘λέγω τοίνυν, ἔφη, τὰ μηδέποτε ἐλπισθέντα μηδὲ ἐν
 ὀνείρῳ φαντασθέντα. βασιλεὺς Μιθριδάτης κρατεῖ μὲν Βιθυνίας
 καὶ τῆς ἄνω Καππαδοκίας, κρατεῖ δὲ τῆς συνεχοῦς Ἀσίας
 ἁπάσης ἄχρι Παμφυλίας καὶ Κιλικίας. καὶ βασιλεῖς μὲν αὐτὸν
 Ἀρμενίων καὶ Περσῶν δορυφοροῦσι, δυνάσται δὲ τῶν περὶ τὴν
 Μαιῶτιν καὶ τὸν ὅλον Πόντον
 κατῳκισμένων ἐθνῶν ἐν περιμέτρῳ τρισμυρίων σταδίων. Ῥωμαίων
 δὲ στρατηγὸς μὲν Παμφυλίας Κόιντος Ὄππιος παραδοθεὶς
 ἀκολουθεῖ δέσμιος, Μάνιος δὲ Ἀκύλλιος ὁ ὑπατευκώς, ὁ τὸν
 ἀπὸ Σικελίας καταγαγὼν θρίαμβον, συνδέτην ἔχων ἁλύσει μακρᾷ
 Βαστάρνην πεντάπηχυν πεζὸς ὑπὸ ἱππέως ἕλκεται. τῶν δ’ ἄλλων
 Ῥωμαίων οἳ μὲν θεῶν ἀγάλμασι προσπεπτώκασιν, οἱ δὲ λοιποὶ
 μεταμφιεσάμενοι τετράγωνα ἱμάτια τὰς ἐξ ἀρχῆς πατρίδας
 πάλιν ὀνομάζουσι. πᾶσα δὲ πόλις ταῖς ὑπὲρ ἄνθρωπον τιμαῖς
 ὑπαντῶσα κατακαλεῖ αὐτὸν θεὸν βασιλέα· χρησμοὶ δὲ πάντοθεν
 τὸ κράτος τῆς οἰκουμένης θεσπιῳδοῦσι. διὸ καὶ πρὸς τὴν
 Θρᾴκην καὶ τὴν Μακεδονίαν μεγάλα πέμπεται στρατόπεδα, καὶ
 τὰ τῆς Εὐρώπης ἅπαντα μέρη ἁθρόα εἰς αὐτὸν μεταβέβληται.
 πάρεισι γὰρ πρὸς αὐτὸν πρέσβεις οὐ μόνον ἐκ τῶν Ἰταλικῶν
 ἐθνῶν, ἀλλὰ καὶ παρὰ Καρχηδονίων, συμμαχεῖν ἀξιοῦντες ἐπὶ
 τὴν τῆς Ῥώμης ἀναίρεσιν.’

μικρὸν δ’ ἐπισχὼν ἐπὶ τούτοις καὶ ἐάσας τοὺς πολλοὺς
 συλλαλῆσαι περὶ τῶν παραδόξως προηγγελμένων τρίψας τε τὸ
 μέτωπον ‘τί οὖν, εἶπε, συμβουλεύω; μὴ ἀνέχεσθαι τῆς
 ἀναρχίας, ἣν ἡ Ῥωμαίων σύγκλητος ἐπισχεθῆναι πεποίηκεν, ἕως
 ἂν αὐτὴ δοκιμάσῃ περὶ τοῦ πῶς ἡμᾶς
 πολιτεύεσθαι δεῖ. καὶ μὴ περιίδωμεν τὰ ἱερὰ κεκλῃμένα,
 αὐχμῶντα δὲ τὰ γυμνάσια, τὸ δὲ θέατρον ἀνεκκλησίαστον, ἄφωνα δὲ τὰ δικαστήρια καὶ τὴν θεῶν
 χρησμοῖς καθωσιωμένην πύκνα ἀφῃρημένην τοῦ δήμου. μὴ
 περιίδωμεν δέ, ἄνδρες Ἀθηναῖοι, τὴν ἱερὰν τοῦ Ἰάκχου φωνὴν
 κατασεσιγασμένην καὶ τὸ σεμνὸν ἀνάκτορον τοῖν θεοῖν
 κεκλῃμένον καὶ τῶν φιλοσόφων τὰς διατριβὰς ἀφώνους.’ πολλῶν
 οὖν καὶ ἄλλων τοιούτων λεχθέντων ὑπὸ τοῦ οἰκότριβος,
 συλλαλήσαντες αὑτοῖς οἱ ὄχλοι καὶ συνδραμόντες εἰς τὸ
 θέατρον εἵλοντο τὸν Ἀθηνίωνα στρατηγὸν ἐπὶ τῶν ὅπλων. καὶ
 παρελθὼν ὁ περιπατητικὸς εἰς τὴν ὀρχήστραν ‘ἴσα βαίνων
 Πυθοκλεῖ’ ( Dem. 19, 314 ) εὐχαρίστησέ τε τοῖς
 Ἀθηναίοις καὶ ἔφη διότι ‘νῦν ὑμεῖς ἑαυτῶν στρατηγεῖτε,
 προέστηκα δ’ ἐγώ. καὶ ἂν συνεπισχύητε, τοσοῦτον δυνήσομαι
 ὅσον κοινῇ πάντες ὑμεῖς.’ ταῦτ’ εἰπὼν συγκατέστησεν ἑαυτῷ
 τοὺς ἄλλους ἄρχοντας, ὧν ἠβούλετο ὑποβαλὼν τὰ ὀνόματα.

καὶ μετ’ οὐ πολλὰς ἡμέρας τύραννον αὑτὸν ἀποδείξας ὁ
 φιλόσοφος καὶ τὸ τῶν Πυθαγορικῶν ἀναδείξας δόγμα
 τὸ περὶ τῆς ἐπιβουλῆς καὶ τί ἠβούλετο αὐτοῖς
 ἡ φιλοσοφία ἣν ὁ καλὸς Πυθαγόρας εἰσηγήσατο, καθάπερ
 ἱστόρησε Θεόπομπος ἐν ὀγδόῃ Φιλιππικῶν ( FHG I
 288 ) καὶ Ἕρμιππος ὁ Καλλιμάχειος ( ib. III
 41 ), εὐθέως καὶ οὗτος τοὺς μὲν εὖ φρονοῦντας τῶν
 πολιτῶν — παρὰ τὰ Ἀριστοτέλους καὶ Θεοφράστου δόγματα· ὡς
 ἀληθῆ εἶναι τὴν παροιμίαν τὴν λέγουσαν ‘μὴ παιδὶ μάχαιραν’
 — ἐκποδὼν εὐθὺς ἐποιήσατο, φύλακας δ᾽
 ἐπὶ τὰς πύλας κατέστησεν, ὡς νύκτωρ πολλοὺς τῶν Ἀθηναίων
 εὐλαβουμένους τὸ μέλλον κατὰ τῶν τειχῶν αὑτοὺς καθιμήσαντας
 φεύγειν. καὶ ὁ Ἀθηνίων ἱππέας ἐπαποστείλας οὓς μὲν
 ἐφόνευσεν, οὓς δὲ καὶ δεδεμένους κατήγαγε, δορυφόρους ἔχων
 πολλοὺς τῶν καταφρακτικῶν καλουμένων. συνάγων δὲ καὶ
 ἐκκλησίας πολλάκις τὰ Ῥωμαίων φρονεῖν προσεποιεῖτο .... καὶ
 πολλοῖς αἰτίας ἐπιφέρων ὡς διαπεμπομένοις πρὸς τοὺς φυγάδας
 καὶ νεωτερίζουσιν ἐφόνευεν αὐτούς· καὶ τὰς πύλας ....
 τριάκοντα καταστήσας ἐφ’ ἑκάστης οὔτ’ εἰσιέναι τὸν
 βουλόμενον οὔτ’ ἐξιέναι εἴα. ἀνελάμβανεν δὲ καὶ τὰς οὐσίας
 πολλῶν καὶ τοσαῦτα χρήματα συνήθροισεν ὡς καὶ φρέατα
 πληρῶσαι πλείονα. ἐξαπέστειλεν δὲ καὶ ἐπὶ τὴν χώραν ὥσπερ
 ὁδοιδόκους τῶν ἀποχωρούντων, οἵτινες αὐτοὺς ἀνῆγον ὡς
 αὐτόν· καὶ ἀκρίτους ἀπώλλυεν προβασανίσας καὶ στρεβλώσας.
 πολλοῖς δὲ καὶ προδοσίας δίκας ἐπῆγεν ὡς τοῖς φυγάσι περὶ
 καθόδου συνεργοῦσιν· ὧν οἳ μὲν διὰ τὸν φόβον πρὸ τῆς
 κρίσεως ἔφευγον, οἳ δ’ ἐν τοῖς δικαστηρίοις κατεδικάζοντο,
 αὐτοῦ τὰς ψήφους φέροντος. ἐνειργάσατο δ’ ἐν τῇ πόλει καὶ
 τῶν πρὸς τὸ ζῆν ἀναγκαίων ἔνδειαν, κριθίδια καὶ πυροὺς
 ὀλίγους διαμετρῶν. ἐξέπεμπε δὲ καὶ ἐπὶ τῆς χώρας ὁπλίτας
 τοὺς θηρεύσοντας, εἴ τις τῶν
 ἀνακεχωρηκότων ἐντός ἐστι τῶν ὅρων ἢ τῶν Ἀθηναίων τις εἰς
 τὴν ὑπερόριον ἀποδημεῖ· καὶ τὸν ληφθέντα ἀπετυμπάνιζεν, ὧν
 ἐνίους καὶ προκατανάλισκε ταῖς βασάνοις. ἐκήρυσσέν τε
 δύντος ἡλίου πάντας οἰκουρεῖν καὶ μετὰ λυχνοφόρου μηδένα
 φοιτᾶν.

καὶ οὐ μόνον τὰ τῶν πολιτῶν διήρπαζεν, ἀλλ’ ἤδη καὶ τὰ τῶν
 ξένων, ἐκτείνας τὰς χεῖρας καὶ ἐπὶ τὰ ἐκ Δήλου τοῦ θεοῦ
 χρήματα. ἐκπέμψας γοῦν εἰς τὴν νῆσον Ἀπελλικῶντα τὸν Τήιον,
 πολίτην δὲ Ἀθηναίων γενόμενον, ποικιλώτατόν τινα καὶ
 ἁψίκορον ζήσαντα βίον· ὅτε μὲν γὰρ ἐφιλοσόφει
 καὶ τὰ περιπατητικά, καὶ τὴν Ἀριστοτέλους
 βιβλιοθήκην καὶ ἄλλας συνηγόραζε συχνὰς (ἦν γὰρ
 πολυχρήματος) τά τ’ ἐκ τοῦ Μητρῴου τῶν παλαιῶν αὐτόγραφα
 ψηφισμάτων ὑφαιρούμενος ἐκτᾶτο καὶ ἐκ τῶν ἄλλων πόλεων εἴ
 τι παλαιὸν εἴη καὶ ἀπόθετον. ἐφ’ οἷς φωραθεὶς ἐν ταῖς
 Ἀθήναις ἐκινδύνευσεν ἄν, εἰ μὴ ἔφυγεν. καὶ μετ’ οὐ πολὺ
 πάλιν κατῆλθε, θεραπεύσας πολλούς· καὶ συναπεγράφετο τῷ
 Ἀθηνίωνι ὡς δὴ ἀπὸ τῆς αὐτῆς αἱρέσεως ὄντι. Ἀθηνίων δ᾽
 ἐπιλαθόμενος τῶν δογμάτων τῶν τοῦ περιπάτου χοίνικα κριθῶν
 εἰς τέσσαρας ἡμέρας διεμέτρει τοῖς ἀνοήτοις Ἀθηναίοις,
 ἀλεκτορίδων τροφὴν καὶ οὐκ ἀνθρώπων αὐτοῖς διδούς.
 Ἀπελλικῶν δὲ μετὰ δυνάμεως ἐξορμήσας εἰς Δῆλον καὶ
 πανηγυρικῶς μᾶλλον ἢ στρατιωτικῶς 
 ἀναστρεφόμενος, καὶ προφυλακὴν ἀμελεστέραν πρὸς τὴν Δῆλον
 μερίσας, μάλιστα δὲ τὰ ἐξόπισθε τῆς νήσου ἐάσας ἀφύλακτα
 καὶ οὐδὲ χάρακα βαλόμενος ἐκοιμᾶτο. τοῦτο δὲ ἐπιγνοὺς ὁ
 Ὀρόβιος στρατηγὸς Ῥωμαίων καὶ φυλάσσων τὴν Δῆλον 
 φυλάξας ἀσέληνον νύκτα καὶ ἐκβιβάσας τοὺς ἑαυτοῦ
 στρατιώτας, κοιμωμένοις καὶ μεθύουσιν ἐπιπεσὼν κατέκοψε
 τοὺς Ἀθηναίους καὶ τοὺς μετ’ αὐτῶν συστρατευομένους ὡς
 βοσκήματα, ἑξακοσίους τὸν ἀριθμόν, ἐζώγρησε δὲ καὶ περὶ
 τετρακοσίους. καὶ ὁ καλὸς στρατηγὸς Ἀπελλικῶν ἔλαθε φυγὼν
 ἐκ Δήλου. πολλοὺς δὲ καὶ συμφυγόντας κατιδὼν ὁ Ὀρόβιος εἰς
 ἐπαύλεις συγκατέφλεξεν αὐταῖς οἰκίαις καὶ πάντα αὐτῶν τὰ
 πολιορκητικὰ ὄργανα σὺν τῇ ἑλεπόλει, ἣν εἰς Δῆλον ἐλθὼν
 κατεσκευάκει. στήσας οὖν τρόπαιον ἐπὶ τῶν τόπων ὁ Ὀρόβιος
 καὶ βωμὸν ἐπέγραψε· 
 τούσδε θανόντας ἔχει ξείνους τάφος, οἳ περὶ Δήλου 
 μαρνάμενοι ψυχὰς ὤλεσαν ἐν πελάγει, 
 τὴν ἱερὰν ὅτε νῆσον Ἀθηναῖοι κεράιζον, 
 κοινὸν Ἄρη βασιλεῖ Καππαδόκων θέμενοι.’

καὶ Ταρσοῦ δὲ Ἐπικούρειος φιλόσοφος ἐτυράννησε, Λυσίας
 ὄνομα· ὃς ὑπὸ τῆς πατρίδος στεφανηφόρος αἱρεθείς, τουτέστιν
 ἱερεὺς Ἡρακλέους, οὐκ ἀπετίθετο τὴν ἀρχήν, ἀλλ’ ἐξ ἱματίου
 τύραννος ἦν, πορφυροῦν μὲν μεσόλευκον χιτῶνα ἐνδεδυκώς,
 χλαμύδα δὲ ἐφεστρίδα περιβεβλημένος πολυτελῆ καὶ
 ὑποδούμενος λευκὰς Λακωνικάς, στέφανον δάφνης χρυσοῦν ἐστεμμένος, καὶ διανέμων τὰ τῶν πλουσίων
 τοῖς πένησι, πολλοὺς φονεύων τῶν οὐ διδόντων.

τοιοῦτοί εἰσιν οἱ ἀπὸ φιλοσοφίας στρατηγοί. περὶ ὧν
 Δημοχάρης ἔλεγεν ( fr. 3 Tur )· ‘ὥσπερ ἐκ
 θύμβρας οὐδεὶς ἂν δύναιτο κατασκευάσαι λόγχην, οὐδ’ ἐκ
 Σωκράτους στρατιώτην ἄμεμπτον.’ ὁ γὰρ Πλάτων φησὶν
 ( apol. p. 28 e ) τρεῖς στρατείας
 στρατεύσασθαι Σωκράτη, τὴν μὲν εἰς Ποτίδαιαν, τὴν δὲ εἰς
 Ἀμφίπολιν, τὴν δὲ εἰς Βοιωτοὺς ὅτε καὶ συνέβη τὴν ἐπὶ Δηλίῳ
 μάχην γενέσθαι. μηδενὸς δὲ τοῦθ’ ἱστορηκότος αὐτὸς καὶ
 ἀριστείων φησὶν αὐτὸν τετυχηκέναι πάντων τῶν 
 Ἀθηναίων φυγόντων, πολλῶν δὲ καὶ ἀπολομένων. πάντα δὲ ταῦτα
 ἐψευδολόγηται. ἡ μὲν γὰρ ἐπὶ Ἀμφίπολιν στρατεία γέγονεν ἐπὶ
 Ἀλκαίου ἄρχοντος Κλέωνος ἡγουμένου ἐξ ἐπιλέκτων ἀνδρῶν, ὥς
 φησι Θουκυδίδης ( V 2 ). τούτων οὖν τῶν
 ἐπιλέκτων ἀνάγκη εἶναι καὶ Σωκράτην, ᾧ πλὴν τρίβωνος καὶ
 βακτηρίας οὐδὲν ἦν. τίς οὖν εἶπεν ἱστοριογράφος ἢ ποιητής;
 ἢ ποῦ Θουκυδίδης τὸν Σωκράτη παρενέχρωσε τὸν Πλάτωνος
 στρατιώτην; ‘τί γὰρ ἀσπίδι ξύνθημα καὶ βακτηρίᾳ;’ πότε δὲ
 καὶ εἰς Ποτίδαιαν ἐστρατεύσατο, ὡς ἐν τῷ Χαρμίδῃ εἴρηκεν ὁ
 Πλάτων ( p. 153 b ) φάσκων αὐτὸν καὶ τῶν
 ἀριστείων τότε Ἀλκιβιάδῃ παραχωρῆσαι ( symp. p. 220
 e ) ;ʼ τοῦτο οὔτε Θουκυδίδου ἀλλ’ οὐδ’ Ἰσοκράτους
 εἰρηκότος ἐν τῷ περὶ τοῦ ζεύγους. ποίας δὲ καὶ μάχης
 γενομένης ἔλαβε τὰ ἀριστεῖα Σωκράτης καὶ τί πράξας ἐπιφανὲς
 καὶ διάσημον; καθόλου μάχης μηδεμιᾶς
 συμπεσούσης, ὡς ἱστόρηκε Θουκυδίδης. οὐκ ἀρκεσθεὶς δὲ ταύτῃ
 τῇ τερατολογίᾳ ὁ Πλάτων ἐπάγει καὶ τὴν ἐπὶ Δηλίῳ γενομένην,
 μᾶλλον δὲ πεπλασμένην ἀνδραγαθίαν. εἰ γὰρ καὶ τὸ Δήλιον
 ᾑρήκει Σωκράτης, ὡς ἱστορεῖ Ἡρόδικος ὁ Κρατήτειος ἐν τοῖς
 πρὸς τὸν Φιλοσωκράτην, ἅμα τοῖς πολλοῖς ἀσχημόνως ἂν ἔφυγε,
 Παγώνδου ( Thuc. IV 96 ) δύο τέλη περιπέμψαντος
 τῶν ἱππέων ἐκ τοῦ ἀφανοῦς περὶ τὸν λόφον. τότε γὰρ οἳ μὲν
 πρὸς τὸ Δήλιον τῶν Ἀθηναίων ἔφυγον, οἳ δ’ ἐπὶ θάλατταν,
 ἄλλοι δὲ ἐπὶ Ὠρωπόν, οἳ δὲ πρὸσ Πάρνηθα τὸ ὄρος·
 Βοιωτοὶ δ’ ἐφεπόμενοι ἔκτεινον καὶ μάλιστα οἱ ἱππεῖς οἵ τε
 αὐτῶν καὶ οἱ Λοκρῶν. τοιούτου οὖν κυδοιμοῦ καὶ
 φόβου καταλαβόντος τοὺς Ἀθηναίους, μόνος Σωκράτης
 ‘βρενθυόμενος καὶ τὠφθαλμὼ παραβάλλων’ ( Arist. nub.
 362 ap. Plat. symp. p. 221 b ) εἱστήκει ἀναστέλλων
 τὸ Βοιωτῶν καὶ Λοκρῶν ἱππικόν; καὶ ταύτης τῆς ἀνδρείας
 αὐτοῦ οὐ Θουκυδίδης μέμνηται, οὐκ ἄλλος οὐδεὶς ... ποιητής.
 πῶς δὲ καὶ τῶν ἀριστείων Ἀλκιβιάδῃ παραχωρεῖ τῷ μηδ’ ὅλως
 κεκοινωνηκότι ταύτης τῆς στρατείας; ἐν δὲ τῷ Κρίτωνι
 ( p. 52 b ) ὁ τῇ Μνημοσύνῃ φίλος Πλάτων οὐδὲ
 ποιήσασθαι πώποτε ἀποδημίαν τὸν Σωκράτη ἔξω τῆς εἰς Ἰσθμὸν
 θεωρίας εἴρηκε. καὶ Ἀντισθένης δ’ ὁ Σωκρατικὸς περὶ τῶν
 ἀριστείων τὰ αὐτὰ τῷ Πλάτωνι ἱστορεῖ. ‘οὔκ ἐστιν δ’ ἔτυμος
 ὁ λόγος οὗτος ( Stesich. fr. 32 ).’ χαρίζεται
 γὰρ καὶ ὁ κύων οὗτος πολλὰ τῷ Σωκράτει·
 ὅθεν οὐδετέρῳ αὐτῶν δεῖ πιστεύειν σκοπὸν ἔχοντας
 Θουκυδίδην. ὁ γὰρ Ἀντισθένης καὶ προσεπάγει τῇ ψευδογραφίᾳ
 λέγων οὕτως· ‘ἡμεῖς δὲ ἀκούομεν κἀν τῇ πρὸς Βοιωτοὺς μάχῃ
 τὰ ἀριστεῖά σε λαβεῖν. — εὐφήμει, ὦ ξένε· Ἀλκιβιάδου τὸ
 γέρας, οὐκ ἐμόν. — σοῦ γε δόντος, ὡς ἡμεῖς ἀκούομεν.’ ὁ δὲ
 Πλάτωνος Σωκράτης εἰς Ποτίδαιαν λέγει παρεῖναι καὶ τῶν
 ἀριστείων Ἀλκιβιάδῃ παρακεχωρηκέναι. προτερεῖ δὲ κατὰ
 πάντας τοὺς ἱστορικοὺς τῆς ἐπὶ Δήλιον στρατείας ἡ περὶ
 Ποτίδαιαν, ἧς Φορμίων ἐστρατήγει.

πάντ’ οὖν ψεύδονται οἱ φιλόσοφοι καὶ πολλὰ παρὰ τοὺς
 χρόνους γράφοντες οὐκ αἰσθάνονται, καθάπερ οὐδ’ ὁ καλὸς
 Ξενοφῶν, ὃς ἐν τῷ Συμποσίῳ ( c. 1, 2 )
 ὑποτίθεται Καλλίαν τὸν Ἱππονίκου Αὐτολύκου τοῦ Λύκωνος
 ἐρῶντα καὶ νενικηκότος αὐτοῦ παγκράτιον ἑστίασιν ποιούμενον
 καὶ σὺν τοῖς ἄλλοις δαιτυμόσι παρόντα αὑτὸν τὸν
 ἴσως μηδὲ γεννηθέντα ἢ περὶ τὴν παιδικὴν ἡλικίαν ὑπάρχοντα.
 ἐστὶν δὲ οὗτος ὁ καιρὸς καθ’ ὃν Ἀριστίων ἄρχων ἦν. ἐπὶ
 τούτου γὰρ Εὔπολις τὸν Αὐτόλυκον διδάξας διὰ Δημοστράτου
 χλευάζει τὴν νίκην τοῦ Αὐτολύκου. πάλιν ὁ Ξενοφῶν ποιεῖ τὸν
 Σωκράτην λέγοντα ἐν τῷ Συμποσίῳ ταυτί ( c. 8,
 32 )· ‘καίτοι Παυσανίας γε ὁ Ἀγάθωνος τοῦ ποιητοῦ
 ἐραστὴς ἀπολογούμενος ὑπὲρ τῶν ἀκρασίᾳ συγκαλινδουμένων
 εἴρηκεν ὡς καὶ στράτευμα ἀλκιμώτατον ἂν γένοιτο ἐκ παιδικῶν
 καὶ ἐραστῶν. τούτους γὰρ ἂν ἔφη οἴεσθαι μάλιστα ἂν
 αἰδεῖσθαι ἀλλήλους ἀπολιπεῖν, θαυμαστὰ λέγων, εἴ γε οἱ
 ψόγου τε ἀφροντιστεῖν καὶ ἀναισχυντεῖν
 πρὸς ἀλλήλους ἐθιζόμενοι, οὗτοι μάλιστ’ αἰσχύνονται αἰσχρόν
 τι ποιεῖν.’ ὅτι μὲν οὖν τούτων οὐδὲν εἴρηκεν Παυσανίας
 ἔξεστι μαθεῖν ἐκ τοῦ Πλάτωνος Συμποσίου. Παυσανίου γὰρ οὐκ
 οἶδα σύγγραμμα, οὐδ’ εἰσῆκται παρ’ ἄλλῳ λαλῶν οὗτος περὶ
 χρήσεως ἐραστῶν καὶ παιδικῶν ἢ παρὰ Πλάτωνι· πλὴν εἴτε
 κατέψευσται τοῦτο Ξενοφῶν εἴτ’ ἄλλως γεγραμμένῳ τῷ Πλάτωνος
 ἐνέτυχε Συμποσίῳ, παρείσθω· τὸ δὲ κατὰ τοὺς χρόνους
 ἀστόχημα λεκτέον. Ἀριστίων, ἐφ’ οὗ τὸ συμπόσιον ὑπόκειται
 συνηγμένον, πρὸ τεσσάρων ἐτῶν Εὐφήμου πρότερος ἦρξεν, καθ᾽
 ὃν Πλάτων τὰ Ἀγάθωνος νικητήρια γέγραφεν, ἐν οἷς Παυσανίας
 τὰ περὶ τῶν ἐρωτικῶν διεξέρχεται. θαυμαστὸν οὖν καὶ
 τερατῶδες, εἰ τὰ μήπω ῥηθέντα, μετὰ δὲ τέτταρα ἔτη
 ἐπιχειρηθέντα παρ’ Ἀγάθωνι Σωκράτης παρὰ Καλλίᾳ δειπνῶν
 εὐθύνει ὡσ οὐ δεόντως ῥηθέντα.

ὅλως δὲ λῆρός ἐστι τῷ Πλάτωνι τὸ Συμπόσιον. ὅτε γὰρ Ἀγάθων
 ἐνίκα, Πλάτων ἦν δεκατεσσάρων ἐτῶν. ὃ μὲν γὰρ ἐπὶ ἄρχοντος
 Εὐφήμου στεφανοῦται Ληναίοις, Πλάτων δὲ γεννᾶται ἐπὶ
 Ἀπολλοδώρου τοῦ μετ’ Εὐθύδημον ἄρξαντος· δύο δὲ καὶ
 ὀγδοήκοντα βιώσας ἔτη μετήλλαξεν ἐπὶ Θεοφίλου τοῦ μετὰ
 Καλλίμαχον, ὅς ἐστιν ὀγδοηκοστὸς καὶ δεύτερος. ἀπὸ δὲ
 Ἀπολλοδώρου καὶ τῆς Πλάτωνος γενέσεως τεσσαρεσκαιδέκατός
 ἐστιν ἄρχων Εὔφημος, ἐφ’ οὗ τὰ ἐπινίκια Ἀγάθωνος ἑστιῶνται.
 καὶ αὐτὸς δὲ ὁ Πλάτων δηλοῖ τὴν συνουσίαν ταύτην πρὸ πολλοῦ
 γεγονέναι, λέγων οὕτως ἐν τῷ Συμποσίῳ
 ( p. 172 c )· ‘... εἰ νεωστὶ ἡγεῖ τὴν
 συνουσίαν γεγονέναι, ὥστε κἀμὲ παραγενέσθαι. ἐγὼ γάρ, ἔφη.
 πόθεν, ἦν δ’ ἐγώ, ὦ Γλαύκων; οὐκ οἶσθ’ ὅτι πολλῶν ἐτῶν
 Ἀγάθων οὐκ ἐπιδεδήμηκε;’ καὶ προελθών φησιν· ‘ἀλλ’ εἰπέ
 μοι, πότε ἐγένετο ἡ συνουσία αὕτη; κἀγὼ εἶπον ὅτι παίδων
 ἔτι ὄντων ἡμῶν, ὅτε τῇ τραγῳδίᾳ ἐνίκησεν ὁ Ἀγάθων.’ ὅτι δὲ
 πολλὰ ὁ Πλάτων παρὰ τοὺς χρόνους ἁμαρτάνει δῆλόν ἐστιν ἐκ
 πολλῶν. κατὰ γὰρ τὸν εἰπόντα ποιητήν ( fr. adesp. 86 a
 B4 ) ‘ὅττι κεν ἐπ’ ἀκαιρίμαν γλῶτταν ἔλθῃ’, τοῦτο
 μὴ διακρίνας γράφει. οὐ γὰρ ἀγράφως τι ἔλεγεν, ἀλλὰ πάνυ
 ἐσκεμμένως,

ὡς ἐν τῷ Γοργίᾳ γράφων φησίν ( p. 471 a )·
 ‘ἄθλιος ἄρα οὗτος ὁ Ἀρχέλαός ἐστι κατὰ τὸν σὸν λόγον. —
 εἴπερ γε, ὦ φίλε, ἄδικος.’ εἶτα ῥητῶς εἰπὼν ὡς κατέχοντος
 τὴν Μακεδόνων ἀρχὴν Ἀρχελάου προβὰς γράφει τάδε ( p.
 503 c )· ‘καὶ Περικλέα τοῦτον τὸν 
 νεωστὶ τετελευτηκότα.’ εἰ δὲ νεωστὶ τετελεύτηκε Περικλῆς,
 Ἀρχέλαος οὔπω κύριός ἐστι τῆς ἀρχῆς· εἰ δ’ οὗτος βασιλεύει,
 πρὸ πολλοῦ πάνυ χρόνου ἀπέθανε Περικλῆς. Περδίκκας τοίνυν
 πρὸ Ἀρχελάου βασιλεύει, ὡς μὲν ὁ Ἀκάνθιός φησιν Νικομήδης,
 ἔτη μαʹ , Θεόπομπος δὲ λεʹ , Ἀναξιμένης
 μʹ , Ἱερώνυμος κηʹ , Μαρσύας δὲ καὶ
 Φιλόχορος κγʹ . τούτων οὖν διαφόρως ἱστορουμένων
 λάβωμεν τὸν ἐλάχιστον ἀριθμὸν τὰ κγʹ ἔτη.
 Περικλῆς δ’ ἀποθνῄσκει κατὰ τὸ τρίτον ἔτος τοῦ
 Πελοποννησιακοῦ πολέμου ἄρχοντος Ἐπαμείνονος, ἐφ’ οὗ τελευτᾷ ..... Περδίκκας καὶ τὴν
 βασιλείαν Ἀρχέλαος διαδέχεται. πῶς οὖν νεωστὶ κατὰ Πλάτωνα
 τελευτᾷ Περικλῆς; ἐν δὲ τῷ αὐτῷ Γοργίᾳ ὁ Πλάτων τὸν Σωκράτη
 ποιεῖ λέγοντα ( p. 473 extr )· ‘καὶ πέρυσιν
 βουλεύειν λαχών, ἐπειδὴ ἡ φυλὴ ἐπρυτάνευε καὶ ἔδει με
 ἐπιψηφίζειν, γέλωτα παρεῖχον καὶ οὐκ ἠδυνάμην ἐπιψηφίσαι.’
 τοῦτο ὁ Σωκράτης οὐ κατὰ ἀδυναμίαν ἐποίησεν, ἀλλὰ μᾶλλον
 κατὰ ἀνδραγαθίαν· οὐ γὰρ ἠβούλετο λύειν δημοκρατίας νόμους.
 παρίστησι δὲ τοῦτο σαφῶς ὁ Ξενοφῶν ἐν πρώτῳ Ἑλληνικῶν
 ἐκτιθεὶς οὕτως ( c. 7, 14 )· ‘τῶν δὲ πρυτάνεών
 τινων οὐ φασκόντων προθήσειν τὴν διαψήφισιν παρὰ τοὺς
 νόμους, αὖθις Καλλίξεινος ἀναβὰς κατηγόρει αὐτῶν. οἳ δὲ
 ἐβόων καλεῖν τοὺς οὐ φάσκοντας· οἱ δὲ πρυτάνεις φοβηθέντες
 ὡμολόγουν ἅπαντες προθήσειν πλὴν Σωκράτους τοῦ Σωφρονίσκου.
 οὗτος δὲ οὐκ ἔφη, ἀλλὰ κατὰ τοὺς νόμους πάντα ποιήσειν.’
 οὗτός ἐστιν ὁ διαψηφισμὸς ὁ γενόμενος κατὰ τῶν περὶ
 Ἐρασινίδην στρατηγῶν, ὅτι τοὺς ἐν Ἀργινούσσαις ἐν τῇ
 ναυμαχίᾳ ἀπολομένους οὐκ ἀνείλοντο. ἐγένετο δὲ ἡ ναυμαχία
 ἐπὶ ἄρχοντος Καλλίου, τῆς Περικλέους τελευτῆς ὕστερον
 ἔτεσιν εἴκοσι καὶ τέτταρσιν.

ἀλλὰ μὴν καὶ ὁ ἐν τῷ Πρωταγόρᾳ διάλογος, μετὰ τὴν Ἱππονίκου
 τελευτὴν γενόμενος παρειληφότος ἤδη τὴν οὐσίαν Καλλίου, τοῦ
 Πρωταγόρου μέμνηται παραγεγονότος τὸ δεύτερον οὐ
 πολλαῖς πρότερον ἡμέραις ( p. 309 d ). ὁ δ᾽
 Ἱππόνικος ἐπὶ μὲν Εὐθυδήμου ἄρχοντος
 στρατηγῶν παρατέτακται μετὰ Νικίου πρὸς Ταναγραίους καὶ
 τοὺς παραβοηθοῦντας Βοιωτῶν καὶ τῇ μάχῃ νενίκηκε. τέθνηκε
 δὲ πρὸ τῆς ἐπ’ Ἀλκαίου διδασκαλίας τῶν Εὐπόλιδος Κολάκων οὐ
 πολλῷ χρόνῳ κατὰ τὸ εἰκός. πρόσφατον γάρ τινα τοῦ Καλλίου
 τὴν παράληψιν τῆς οὐσίας ἐμφαίνει τὸ δρᾶμα. ἐν οὖν τούτῳ τῷ
 δράματι Εὔπολις τὸν Πρωταγόραν ὡς ἐπιδημοῦντα εἰσάγει
 ( I 297 K ), Ἀμειψίας δ’ ἐν τῷ Κόννῳ δύο
 πρότερον ἔτεσιν διδαχθέντι οὐ καταριθμεῖ αὐτὸν ( I 673
 K ) ἐν τῷ τῶν φροντιστῶν χορῷ. δῆλον οὖν ὡς μεταξὺ
 τούτων τῶν χρόνων παραγέγονεν. ὁ δὲ Πλάτων καὶ τὸν Ἠλεῖον
 Ἱππίαν συμπαρόντα ποιεῖ ἐν τῷ Πρωταγόρᾳ μετά
 τινων ἰδίων πολιτῶν ( p. 314 c 315 b ), οὓς οὐκ
 εἰκὸς ἐν Ἀθήναις ἀσφαλῶς διατρίβειν πρὸ τοῦ τὰς ἐνιαυσίας
 ἐπὶ Ἰσάρχου τοῦ Ἐλαφηβολιῶνος συντελεσθῆναι
 σπονδάς. ὃ δὲ τὸν διάλογον ὑφίσταται γινόμενον περὶ τοὺς
 καιροὺς τούτους καθ’ οὓς αἱ σπονδαὶ προσφάτως ἐγεγόνεσαν·
 λέγει γοῦν ( p. 327 d )· ‘εἰ γὰρ εἶεν ἄνθρωποι
 ἄγριοι οἵους πέρυσι Φερεκράτης ὁ ποιητὴς ἐδίδαξεν ἐπὶ
 Ληναίῳ.’ ἐδιδάχθησαν δὲ οἱ Ἄγριοι ἐπ’ Ἀριστίωνος ἄρχοντος,
 ἀφ’ οὗ ἐστιν ἄρχων Ἀστύφιλος, πέμπτος ὢν ἀπὸ Ἰσάρχου, καθ᾽
 ὃν αἱ σπονδαὶ ἐγένοντο. Ἴσαρχος γάρ, εἶτ’ Ἀμεινίας, μεθ’ ὃν
 Ἀλκαῖος, εἶτ’ Ἀριστίων, εἶτ’ Ἀστύφιλος. παρὰ τὴν ἱστορίαν
 οὖν ὁ Πλάτων ἐν τῷ διαλόγῳ εἰς τὰς Ἀθήνας παράγει πολεμίους
 ὄντας τοὺς περὶ τὸν Ἱππίαν, μὴ τῆς ἐκεχειρίας αὐτῆς
 μενούσης.

κἀν ἄλλοις δ’ ὁ Πλάτων φησὶ ( apol. p. 21 a )
 Χαιρεφῶντα ἐρωτῆσαι τὴν Πυθίαν εἴ τις εἴη Σωκράτους
 σοφώτερος· καὶ τὴν ἀνελεῖν μηδένα. κἀν τούτοις δὲ μὴ
 συμφωνῶν Ξενοφῶν φησι ( apol. 14 )· ‘Χαιρεφῶντος
 γάρ ποτε ἐπερωτήσαντος ἐν Δελφοῖς ὑπὲρ ἐμοῦ, ἀνεῖλεν ὁ
 Ἀπόλλων πολλῶν παρόντων μηδένα εἶναι ἀνθρώπων
 ἐμοῦ μήτε δικαιότερον μήτε σωφρονέστερον.’ πῶς οὖν εὔλογον
 ἢ πιθανὸν Σωκράτη τὸν ὁμολογοῦντα μηδὲν ἐπίστασθαι
 σοφώτατον ἁπάντων ὑπὸ τοῦ πάντα ἐπισταμένου θεοῦ
 ἀναρρηθῆναι; εἰ γὰρ τοῦτό ἐστι σοφία, τὸ μηδὲν εἰδέναι, τὸ
 πάντα εἰδέναι φαυλότης ἂν εἴη. τίς δ’ ἦν χρεία τῷ
 Χαιρεφῶντι παρενοχλεῖν τὸν θεὸν περὶ Σωκράτους
 πυνθανόμενον; αὐτὸς γὰρ ἦν ἀξιόπιστος ὑπὲρ αὑτοῦ λέγων ὡς
 οὔκ ἐστι σοφός. ‘βλὰξ γάρ τις ἦν τοιαῦτ’ ἐρωτῶν τὸν θεόν,’
 ὡς ἂν εἰ καὶ τοιαῦτα, τίνα τῶν Ἀττικῶν ἐρίων ἄλλ’ ἐστὶ
 μαλακώτερα, εἰ τῶν ἐν Βάκτροις καμήλων εἰσί τινες
 δυνατώτεροι, ἢ εἰ Σωκράτους ἐστί τις σιμότερος; τοὺς γὰρ τὰ
 τοιαῦτα πυνθανομένους εὐστόχως ἐπιρραπίζει ὁ θεός, ὡς καὶ
 τὸν πυθόμενον, εἴτ’ Αἴσωπός ἐστιν ὁ λογοποιὸς ἢ ἄλλος τις,
 
 πῶς ἂν πλουτήσαιμι, Διὸς καὶ Λητοῦς υἱέ; 
 χλευάζων ἀπεκρίνατο· 
 εἰ τὸ μέσον κτήσαιο Κορίνθου καὶ Σικυῶνος.

ἀλλὰ μὴν οὐδ’ ὧν ὁ Πλάτων εἴρηκε περὶ Σωκράτους τῶν κωμικῶν
 τις εἴρηκεν, οὔθ’ ὅτι μαίας βλοσυρᾶς υἱὸς ἦν ( Theaet.
 p. 149 a ) οὔθ’ ὅτι Ξανθίππη χαλεπὴ ἦν γυνή, ἥτις
 καὶ νιπτῆρας αὐτοῦ κατέχει τῆς κεφαλῆς, οὔθ’ ὡς Ἀλκιβιάδῃ
 συνεκοιμήθη ὑπὸ τὴν αὐτὴν γενόμενος χλαῖναν ( symp. p.
 219 b ). καίτοι ἀναγκαῖον ἦν τοῦτο ἐκκωδωνισθῆναι
 ὑπὸ Ἀριστοφάνους τοῦ καὶ ἐν τῷ συμποσίῳ κατὰ Πλάτωνα· οὐ
 γὰρ ἂν ἐσίγησε τοῦτ’ Ἀριστοφάνης ... ὡς τοὺς νέους
 διαφθείροντος. Ἀσπασία μέντοι ἡ σοφὴ τοῦ Σωκράτους
 διδάσκαλος τῶν ῥητορικῶν λόγων ἐν τοῖς φερομένοις ὡς αὐτῆς
 ἔπεσιν, ἅπερ Ἡρόδικος ὁ Κρατήτειος παρέθετο, φησὶν οὕτως
 ( cf. Bergk PL II 288 )· 
 Σώκρατες, οὐκ ἔλαθές με πόθῳ δηχθεὶς φρένα τὴν 
 σὴν 
 παιδὸς Δεινομάχης καὶ Κλεινίου. ἀλλ’ ὑπάκουσον, 
 εἰ βούλει σοι ἔχειν εὖ παιδικά· μηδ’ ἀπιθήσῃς 
 ἀγγέλῳ, ἀλλὰ πιθοῦ· καί σοι πολὺ βέλτιον ἔσται. 
 κἀγὼ ὅπως ἤκουσα, χαρᾶς ὕπο σῶμα λιπάνθη 
 ἱδρῶτι, βλεφάρων δὲ γόος πέσεν οὐκ ἀθελήτῳ. 
 στέλλου πλησάμενος θυμὸν Μούσης κατόχοιο, 
 ᾗ τόνδ’ αἱρήσεις, ὠσὶν δ’ ἐνίει ποθέουσιν· 
 ἀμφοῖν γὰρ φιλίας ἥδ’ ἀρχή· τῇδε καθέξεις 
 αὐτόν, προσβάλλων ἀκοαῖς ὀπτήρια θυμοῦ. 
 
 κυνηγεῖ οὖν ὁ καλὸς Σωκράτης ἐρωτοδιδάσκαλον ἔχων
 τὴν Μιλησίαν, ἀλλ’ οὐκ αὐτὸς θηρεύεται, ὡς ὁ Πλάτων ἔφη,
 λινοστατούμενος ὑπὸ Ἀλκιβιάδου. καὶ μὴν οὐ διαλείπει γε
 κλαίων ὡς ἄν, οἶμαι, δυσημερῶν. ἰδοῦσα γὰρ αὐτὸν ἐν οἵῳ ἦν
 καταστήματι Ἀσπασία φησίν· 
 τίπτε δεδάκρυσαι, φίλε Σώκρατες; ἦ σ’ ἀνακινεῖ 
 στέρνοις ἐνναίων σκηπτὸς πόθος ὄμμασι θραυσθεὶς 
 παιδὸς ἀνικήτου; τὸν ἐγὼ τιθασόν σοι ὑπέστην 
 ποιῆσαι. 
 ὅτι δὲ ὄντως ἤρα τοῦ Ἀλκιβιάδου δῆλον ποιεῖ Πλάτων
 ἐν τῷ Πρωταγόρᾳ, καίτοι μικρὸν ἀπολείποντος τῶν τριάκοντα
 ἐτῶν. λέγει δ’ οὕτως ( p. 309a )· ‘πόθεν, ὦ
 Σώκρατες, φαίνει; ἢ δηλαδὴ ἀπὸ κυνηγεσίου τοῦ περὶ τὴν
 Ἀλκιβιάδου ὥραν; καὶ μήν μοι καὶ πρώην ἰδόντι καλὸς
 ἐφαίνετο ὁ ἀνὴρ ἔτι· ἀνὴρ μέντοι, ὦ Σώκρατες, ὥς γε ἐν ἡμῖν
 αὐτοῖς εἰρῆσθαι, καὶ πώγωνος ἤδη ὑποπιμπλάμενος. — εἶτα τί
 δὴ τοῦτ᾽; οὐ σὺ μέντοι Ὁμήρου ἐπαινέτης εἶ, ὃς ἔφη ( Od. 10.279 ) χαριεστάτην ἥβην
 εἶναι τοῦ ὑπηνήτου, ἣν νῦν Ἀλκιβιάδης αὐτὸς ἔχει.’

πεφύκασι δ’ οἱ πλεῖστοι τῶν φιλοσόφων τῶν κωμικῶν κακήγοροι
 μᾶλλον εἶναι, εἴ γε καὶ Αἰσχίνης ὁ Σωκρατικὸς ἐν μὲν τῷ
 Τηλαύγει ( p. 25 Herm ) Κριτόβουλον τὸν Κρίτωνος
 ἐπ’ ἀμαθείᾳ καὶ ῥυπαρότητι βίου κωμῳδεῖ, τὸν δὲ Τηλαύγην
 αὐτὸν ἱματίου μὲν φορήσεως καθ’ ἡμέραν ἡμιωβέλιον κναφεῖ
 τελοῦντα μισθόν, κωδίῳ δὲ ἐζωσμένον
 καὶ τὰ ὑποδήματα σπαρτίοις ἐνημμένον σαπροῖς, καὶ τελέσαντα
 τὸν ῥήτορα οὐ μετρίως διαγελᾷ. ἐν δὲ τῇ Ἀσπασίᾳ ( p.
 16 H ) Ἱππόνικον μὲν τὸν Καλλίου κοάλεμον
 προσαγορεύει, τὰς δ’ ἐκ τῆς Ἰωνίας γυναῖκας συλλήβδην
 μοιχάδας καὶ κερδαλέας. ὁ δὲ Καλλίας αὐτοῦ ( p. 12
 H ) περιέχει τὴν τοῦ Καλίου πρὸς τὸν πατέρα
 διαφορὰν καὶ τὴν Προδίκου καὶ Ἀναξαγόρου τῶν σοφιστῶν
 διαμώκησιν. λέγει γὰρ ὡς ὁ μὲν Πρόδικος Θηραμένην μαθητὴν
 ἀπετέλεσεν, ὁ δ’ ἕτερος Φιλόξενον τὸν Ἐρύξιδος καὶ
 Ἀριφράδην τὸν ἀδελφὸν Ἀριγνώτου τοῦ κιθαρῳδοῦ, θέλων ἀπὸ
 τῆς τῶν δηλωθέντων μοχθηρίας καὶ περὶ τὰ φαῦλα λιχνείας
 ἐμφανίσαι τὴν τῶν παιδευσάντων διδασκαλίαν. ἐν δὲ τῷ Ἀξιόχῳ
 ( p. 20 H ) πικρῶς Ἀλκιβιάδου κατατρέχει ὡς
 οἰνόφλυγος καὶ περὶ τὰς ἀλλοτρίας γυναῖκας
 σπουδάζοντος.

Ἀντισθένης δ’ ἐν θατέρῳ τῶν Κύρων κακολογῶν Ἀλκιβιάδην καὶ
 παράνομον εἶναι λέγει καὶ εἰς γυναῖκας καὶ εἰς τὴν ἄλλην
 δίαιταν. συνεῖναι γάρ φησιν αὐτὸν καὶ μητρὶ καὶ θυγατρὶ καὶ
 ἀδελφῇ, ὡς Πέρσας. ὁ δὲ πολιτικὸς αὐτοῦ διάλογος ἁπάντων
 καταδρομὴν περιέχει τῶν Ἀθήνησιν δημαγωγῶν, ὁ δ’ Ἀρχέλαος
 Γοργίου τοῦ ῥήτορος, ἡ δ’ Ἀσπασία τῶν Περικλέους υἱῶν
 Ξανθίππου καὶ Παράλου διαβολήν. τούτων γὰρ τὸν μὲν
 Ἀρχεστράτου φησὶν εἶναι συμβιωτὴν τοῦ
 παραπλήσια ταῖς ἐπὶ τῶν μικρῶν οἰκημάτων ἐργαζομένου, τὸν
 δ’ Εὐφήμου συνήθη καὶ γνώριμον τοῦ φορτικὰ σκώπτοντος καὶ
 ψυχρὰ τοὺς συναντῶντας. καὶ Πλάτωνα δὲ μετονομάσας Σάθωνα
 ἀσυρῶς καὶ φορτικῶς τὸν ταύτην ἔχοντα τὴν ἐπιγραφὴν
 διάλογον ἐξέδωκε κατ’ αὐτοῦ. τούτοις γὰρ τοῖς ἀνδράσιν
 οὐδεὶς ἀγαθὸς σύμβουλος εἶναι δοκεῖ, οὐ στρατηγὸς φρόνιμος,
 οὐ σοφιστὴς ἀξιόλογος, οὐ ποιητὴς ὠφέλιμος, οὐ δῆμος
 εὐλόγιστος ἀλλ’ ἢ Σωκράτης ὁ μετὰ τῶν Ἀσπασίας αὐλητρίδων
 ἐπὶ τῶν ἐργαστηρίων συνδιατρίβων καὶ Πίστωνι τῷ θωρακοποιῷ
 διαλεγόμενος καὶ Θεοδότην διδάσκων τὴν ἑταίραν ὡς δεῖ τοὺς
 ἐραστὰς παλεύειν, ὡς Ξενοφῶν παρίστησιν ἐν δευτέρῳ
 Ἀπομνημονευμάτων ( III 10, 9. 11, 15 ). τοιαῦτα
 γὰρ ποιεῖ αὐτὸν παραγγέλματα τῇ Θεοδότῃ λέγοντα, ἃ οὔτε
 Νικὼ ἡ Σαμία ἢ Καλλιστράτη ἡ Λεσβία ἢ Φιλαινὶς ἡ Λευκαδία,
 ἀλλ’ οὐδὲ ὁ Ἀθηναῖος Πυθόνικος συνεωράκασιν πόθων θέλγητρα·
 οὗτοι γὰρ περὶ ταῦτα ἠσχόληντο περιττῶς. ἐπιλείποι δ’ ἄν μ᾽
 ὁ πᾶς χρόνος, εἰ ἐκτίθεσθαι βουληθείην τὰς σεμνὰς τῶν
 φιλοσόφων μέμψεις. κατὰ γὰρ αὐτὸν δὴ τὸν Πλάτωνα
 ( Phaedr. p. 229d )· ‘ἐπιρρεῖ δὲ ὄχλος μοι
 τοιούτων Γοργόνων καὶ Πηγάσων καὶ ἄλλων ἀμηχάνων πλήθει τε
 καὶ ἀτοπίᾳ τερατολόγων τινῶν φύσεων.’ διόπερ
 κατασιωπήσομαι.’

τοσαῦτα τοῦ Μασουρίου εἰπόντος καὶ ὑπὸ πάντων θαυμασθέντος
 διὰ σοφίαν ὁ Οὐλπιανὸς σιωπῆς γενομένης ἔφη· ‘δοκεῖτέ μοι,
 ἄνδρες δαιτυμόνες, σφοδροῖς κατηντλῆσθαι λόγοις παρὰ
 προσδοκίαν βεβαπτίσθαι τε τῷ ἀκράτῳ· 
 ἀνὴρ γὰρ ἕλκων οἶνον ὡς ὕδωρ ἵππος 
 Σκυθιστὶ φωνεῖ, οὐδὲ κόππα γινώσκων· 
 κεῖται δ’ ἄναυδος ἐν πίθῳ κολυμβήσας, 
 κάθυπνος ὡς μήκωνα φάρμακον πίνων, 
 φησὶν ὁ Βυζάντιος Παρμένων ( choliamb. p.
 145 ), ἢ ἀπολελίθωσθε ὑπὸ τῶν προειρημένων
 Γοργόνων; περὶ ὧν ὡσ ὄντως γεγόνασί τινα ζῷα
 ἀπολιθώσεως ἀνθρώποις αἴτια, ἱστορεῖ Ἀλέξανδρος ὁ Μύνδιος
 ἐν δευτέρῳ κτηνῶν ἱστορίας οὕτως· ‘τὴν γοργόνα τὸ ζῷον
 καλοῦσιν οἱ ἐν Λιβύῃ Νομάδες, ὅπου καὶ γίνεται, κατώβλεπον.
 ἐστὶν δέ, ὡς μὲν οἱ πλεῖστοι λέγουσιν ἐκ τῆς δορᾶς
 σημειούμενοι, προβάτῳ ἀγρίῳ ὅμοιον, ὡς δ’ ἔνιοί φασι,
 μόσχῳ. ἔχειν δὲ λέγουσιν αὐτὸ τοιαύτην ἀναπνοὴν ὥστε πάντα
 τὸν ἐντυχόντα τῷ ζῴῳ διαφθείρειν. φέρειν δὲ χαίτην ἀπὸ τοῦ
 μετώπου καθειμένην ἐπὶ τοὺς ὀφθαλμούς, ἣν ὁπόταν μόγις
 διασεισαμένη διὰ τὴν βαρύτητα ἐμβλέψῃ, κτείνει τὸν ὑπ᾽
 αὐτῆς θεωρηθέντα οὐ τῷ πνεύματι, ἀλλὰ τῇ γιγνομένῃ ἀπὸ τῶν
 ὀμμάτων φύσεως φορᾷ καὶ νεκρὸν ποιεῖ.
 ἐγνώσθη δὲ οὕτως. τῶν μετὰ Μαρίου τινὲς ἐπὶ Ἰογόρθαν
 στρατευσαμένων ἰδόντες τὴν γοργόνα δόξαντές τε διὰ τὸ κάτω
 νενευκέναι βραδέως τε κινεῖσθαι ἄγριον εἶναι πρόβατον
 ὥρμησαν ἐπ’ αὐτὸ ὡς κατεργασόμενοι οἷς εἶχον ξίφεσι. τὸ δὲ
 πτοηθὲν διασεισάμενόν τε τὴν τοῖς ὄμμασιν ἐπικειμένην
 χαίτην παραχρῆμα ἐποίησε τοὺς ὁρμήσαντας ἐπ’ αὐτὸ νεκρούς.
 πάλιν δὲ καὶ πάλιν τὸ αὐτὸ ποιησάντων ἑτέρων νεκρῶν τε
 γενηθέντων, ἀεὶ τῶν προσφερομένων ἀπολλυμένων, ἱστορήσαντές
 τινες παρὰ τῶν ἐπιχωρίων τὴν τοῦ ζῴου φύσιν, μακρόθεν
 ἐνεδρεύσαντες αὐτὸ ἱππῆς τινες Νομάδες Μαρίου κελεύσαντος
 κατηκόντισαν ἧκόν τε φέροντες πρὸς τὸν στρατηγὸν τὸ
 θηρίον.’ τοῦτο μὲν οὖν ὡς ἦν ἄρα τοιοῦτο ἡ δορὰ ἥ τε Μαρίου
 στρατεία μηνύει· ἐκεῖνο μέντοι τὸ λεγόμενον ὑπὸ τοῦ
 ἱστοριογράφου οὔκ ἐστι πιστόν, ὡς εἰσί τινες κατὰ τὴν
 Λιβύην ὀπισθονόμοι καλούμενοι βόες διὰ τὸ μὴ ἔμπροσθεν
 αὐτοὺς πορευομένους νέμεσθαι, ἀλλ’ εἰς τοὐπίσω ὑποχωροῦντας
 τοῦτο ποιεῖν· εἶναι γὰρ αὐτοῖς ἐμπόδιον πρὸς τὴν τοῦ κατὰ
 φύσιν νομὴν τὰ κέρατα οὐκ ἄνω ἀνακεκυφότα, καθάπερ τὰ τῶν
 λοιπῶν ζῴων, ἀλλὰ κάτω νενευκότα καὶ ἐπισκοτοῦντα τοῖς
 ὄμμασι. τοῦτο γὰρ ἄπιστόν ἐστιν, οὐδενὸς ἑτέρου
 ἐπιμαρτυροῦντος ἱστορικοῦ.’

ταῦτα τοῦ Οὐλπιανοῦ εἰπόντος ἐπιμαρτυρῶν ὁ Λαρήνσιος καὶ
 συγκατατιθέμενος τῷ λόγῳ ἔφη τὸν Μάριον τῶν ζῴων τούτων
 δορὰς εἰς τὴν Ῥώμην ἀναπεπομφέναι, ἃς μηδένα εἰκάσαι
 δεδυνῆσθαι τίνος εἰσὶ διὰ τὸ παράδοξον
 τῆς ὄψεως· ἀνατεθεῖσθαί τε τὰς δορὰς ταύτας ἐν τῷ τοῦ
 Ἡρακλέους ἱερῷ, ἐν ᾧ οἱ τοὺς θριάμβους κατάγοντες στρατηγοὶ
 ἑστιῶσι τοὺς πολίτας, καθάπερ πολλοὶ τῶν ἡμεδαπῶν ποιηταὶ
 καὶ συγγραφεῖς εἰρήκασιν· ‘ὑμεῖς οὖν, ὦ γραμματικοί, κατὰ
 τὸν Βαβυλώνιον Ἡρόδικον, μηδὲν τῶν τοιούτων ἱστοροῦντες,
 
 φεύγετ᾽, Ἀριστάρχειοι, ἐπ’ εὐρέα νῶτα θαλάττης 
 Ἑλλάδα, τῆς ξουθῆς δειλότεροι κεμάδος, 
 γωνιοβόμβυκες, μονοσύλλαβοι, οἷσι μέμηλε 
 τὸ σφὶν καὶ σφῶιν καὶ τὸ μὶν ἠδὲ τὸ νίν. 
 τοῦθ’ ὑμῖν εἴη δυσπέμφελον· Ἡροδίκῳ δὲ 
 Ἑλλὰς ἀεὶ μίμνοι καὶ θεόπαις Βαβυλών.’ 
 κατὰ γὰρ τὸν κωμῳδιοποιὸν Ἀναξανδρίδην ( II
 159 K )· 
 ἡδονὴν ἔχει, 
 ὅταν τις εὕρῃ καινὸν ἐνθύμημά τι, 
 δηλοῦν ἅπασιν· οἱ δ’ ἑαυτοῖσιν σοφοὶ 
 πρῶτον μὲν οὐκ ἔχουσι τῆς τέχνης κριτήν, 
 εἶτα φθονοῦνται. χρὴ γὰρ εἰς ὄχλον φέρειν 
 ἅπανθ’ ὅσ’ ἄν τις καινότητ’ ἔχειν δοκῇ. 
 ἐπὶ τούτοις τοῖς λόγοις ἀναχωροῦντες οἱ πολλοὶ
 λεληθότως διέλυσαν τὴν συνουσίαν.

Ἐπειδὴ ἀπαιτεῖς συνεχῶς ἀπαντῶν, ἑταῖρε Τιμόκρατες, τὰ παρὰ
 τοῖς δειπνοσοφισταῖς λεγόμενα, καινά τινα νομίζων ἡμᾶς
 εὑρίσκειν, ὑπομνήσομέν σε τὰ παρὰ Ἀντιφάνει λεγόμενα ἐν
 Ποιήσει ( II 90 K ) τόνδε τὸν τρόπον· 
 μακάριόν ἐστιν ἡ τραγῳδία 
 ποίημα κατὰ πάντ᾽, εἴ γε πρῶτον οἱ λόγοι 
 ὑπὸ τῶν θεατῶν εἰσιν ἐγνωρισμένοι, 
 πρὶν καί τιν’ εἰπεῖν· ὥσθ’ ὑπομνῆσαι μόνον 
 δεῖ τὸν ποιητήν. Οἰδίπουν γὰρ φῶ ...... 
 τὰ δ’ ἄλλα πάντ’ ἴσασιν· ὁ πατὴρ Λάιος, 
 μήτηρ Ἰοκάστη, θυγατέρες, παῖδες τίνες, 
 τί πείσεθ’ οὗτος, τί πεποίηκεν. ἂν πάλιν 
 εἴπῃ τις Ἀλκμέωνα, καὶ τὰ παιδία 
 πάντ’ εὐθὺς εἴρηχ᾽, ὅτι μανεὶς ἀπέκτονε 
 τὴν μητέρ᾽, ἀγανακτῶν δ’ Ἄδραστος εὐθέως 
 ἥξει πάλιν τ’ ἄπεισι .............. 
 ἔπειθ’ ὅταν μηθὲν δύνωντ’ εἰπεῖν ἔτι, 
 κομιδῇ δ’ ἀπειρήκωσιν ἐν τοῖς δράμασιν, 
 
 αἴρουσιν ὥσπερ δάκτυλον τὴν μηχανήν, 
 καὶ τοῖς θεωμένοισιν ἀποχρώντως ἔχει. 
 ἡμῖν δὲ ταῦτ’ οὐκ ἔστιν, ἀλλὰ πάντα δεῖ 
 εὑρεῖν, ὀνόματα καινά, ............ 
 ............ κἄπειτα τὰ διῳκημένα 
 πρότερον, τὰ νῦν παρόντα, τὴν καταστροφήν, 
 τὴν εἰσβολήν. ἂν ἕν τι τούτων παραλίπῃ 
 Χρέμης τις ἢ Φείδων τις, ἐκσυρίττεται· 
 Πηλεῖ δὲ ταῦτ’ ἔξεστι καὶ Τεύκρῳ ποιεῖν. 
 Δίφιλος δ’ ἐν Ἐλαιωνηφρουροῦσι ( II 549
 K )· 
 ὦ τόνδ’ ἐποπτεύουσα καὶ κεκτημένη 
 Βραυρῶνος ἱεροῦ θεοφιλέστατον τόπον, 
 Λητοῦς Διός τε τοξόδαμνε παρθένε, 
 ὡς οἱ τραγῳδοί φασιν, οἷς ἐξουσία 
 ἐστὶν λέγειν ἅπαντα καὶ ποιεῖν μόνοις.

Τιμοκλῆς ὁ κωμῳδιοποιὸς κατὰ πολλὰ χρησίμην εἶναι λέγων τῷ
 βίῳ τὴν τραγῳδίαν φησὶν ἐν Διονυσιαζούσαις ( II 453
 K )· 
 ὦτάν, ἄκουσον, ἤν τί σοι μέλλω λέγειν. 
 ἅνθρωπός ἐστι ζῷον ἐπίπονον φύσει, 
 καὶ πολλὰ λυπήρ’ ὁ βίος ἐν ἑαυτῷ φέρει. 
 παραψυχὰς οὖν φροντίδων ἀνεύρετο 
 ταύτας· ὁ γὰρ νοῦς τῶν ἰδίων λήθην λαβὼν 
 πρὸς ἀλλοτρίῳ τε ψυχαγωγηθεὶς πάθει 
 μεθ’ ἡδονῆς ἀπῆλθε παιδευθεὶς ἅμα. 
 τοὺς γὰρ τραγῳδοὺς πρῶτον, εἰ βούλει, σκόπει 
 ὡς ὠφελοῦσι πάντας. ὁ μὲν ὢν γὰρ πένης 
 πτωχότερον αὑτοῦ καταμαθὼν τὸν Τήλεφον 
 
 γενόμενον ἤδη τὴν πενίαν ῥᾷον φέρει. 
 ὁ νοσῶν δὲ μανικῶς Ἀλκμέων’ ἐσκέψατο· 
 ὀφθαλμιᾷ τις, εἰσὶ Φινεῖδαι τυφλοί. 
 τέθνηκέ τῳ παῖς, ἡ Νιόβη κεκούφικε. 
 χωλός τίς ἐστιν, τὸν Φιλοκτήτην ὁρᾷ. 
 γέρων τις ἀτυχεῖ, κατέμαθεν τὸν Οἰνέα. 
 ἅπαντα γὰρ τὰ μείζον’ ἢ πέπονθέ τις 
 ἀτυχήματ’ ἄλλοις γεγονότ’ ἐννοούμενος 
 τὰς αὐτὸς αὑτοῦ συμφορὰς ῥᾷον φέρει.

καὶ ἡμεῖς οὖν, ὦ Τιμόκρατες, ἀποδίδομέν σοι τὰ τῶν
 δειπνοσοφιστῶν λείψανα καὶ οὐ δίδομεν, ὡς ὁ Κοθωκίδης φησὶ
 ῥήτωρ ( 3, 83 ) Δημοσθένην χλευάζων, ὃς Φιλίππου
 Ἀθηναίοις Ἁλόννησον διδόντος συνεβούλευε μὴ λαμβάνειν, εἰ
 δίδωσιν ἀλλὰ μὴ ἀποδίδωσιν. ὅπερ Ἀντιφάνης ἐν Νεοττίδι
 ( II 80 K ) παιδιὰν θέμενος ἐρεσχηλεῖ τόνδε
 τὸν τρόπον· 
 ὁ δεσπότης δὲ πάντα τὰ παρὰ τοῦ πατρὸς 
 ἀπέλαβεν ὥσπερ ἔλαβεν. Β. ἠγάπησεν ἂν 
 τὸ ῥῆμα τοῦτο παραλαβὼν Δημοσθένης. 
 Ἄλεξις δὲ ἐν Στρατιώτῃ ( II 373 K )·
 
 ἀπόλαβε 
 τουτί. Β. τί τοῦτο δ’ ἐστίν; Α. ὃ παρ’ ὑμῶν ἐγὼ 
 παιδάριον ἔλαβον ἀποφέρων ἥκω πάλιν. 
 Β. πῶς; οὐκ ἀρέσκει σοι τρέφειν; Α. οὐκ ἔστι γὰρ 
 ἡμέτερον. Β. οὐδ’ ἡμέτερον. Α. ἀλλ’ ἐδώκατε 
 ὑμεῖς ἐμοὶ τοῦτ᾽. Β. οὐδ’ ἐδώκαμεν. Α. τί δαί; 
 Β. ἀπεδώκαμεν. Α. τὸ μὴ προσῆκόν μοι λαβεῖν; 
 
 καὶ ἐν Ἀδελφοῖς ( II 299 K )· 
 ἐγὼ δέδωκα γὰρ τί ταύταις; εἰπέ μοι. 
 Β. οὐκ, ἀλλ’ ἀπέδωκας ἐνέχυρον δήπου λαβών. 
 Ἀναξίλας δὲ ἐν Εὐανδρίᾳ ( II 265 K )·
 
 καὶ τὰς παλαίστρας δώσω. Β. μὰ τὴν γῆν, μὴ σύ γε 
 δῷς, ἀλλ’ ἀπόδος. Α. καὶ δὴ φέρουσ’ ἐξέρχομαι. 
 Τιμοκλῆς δ’ ἐν Ἥρωσιν ( II 457 K )·
 
 οὐκοῦν κελεύεις νῦν με πάντα μᾶλλον ἢ 
 τὰ προσόντα φράζειν. Β. πάνυγε. Α. δράσω τοῦτό
 σοι. 
 καὶ πρῶτα μέν σοι παύσεται Δημοσθένης 
 ὀργιζόμενος. Β. ὁ ποῖος ὁ Βριάρεως; 
 Α. ὁ τοὺς καταπέλτας τάς τε λόγχας ἐσθίων, 
 μισῶν λόγους ἄνθρωπος οὐδὲ πώποτε 
 ἀντίθετον εἰπὼν οὐδέν, ἀλλ’ Ἄρη βλέπων. 
 κατὰ τοὺς οὖν προειρημένους ποιητὰς καὶ αὐτοὶ τὰ
 ἑπόμενα τοῖς προειρημένοις ἀποδιδόντες καὶ οὐ διδόντες τὰ
 ἀκόλουθα λέξομεν.

ἐπεισῆλθον οὖν ἡμῖν παῖδες πλῆθος ὅσον ἰχθύων φέροντες
 θαλασσίων λιμναίων τε ἐπὶ πινάκων ἀργυρῶν, ὡς θαυμάσαι μετὰ
 τοῦ πλούτου καὶ τὴν πολυτέλειαν· μονονουχὶ γὰρ καὶ τὰς
 Νηρηίδας ὠψωνήκει. καί τις τῶν παρασίτων καὶ κολάκων ἔφη
 τὸν Ποσειδῶ πέμπειν τῷ Νιττουνίῳ ἡμῶν τοὺς ἰχθῦς οὐ διὰ τῶν
 ἐν τῇ Ῥώμῃ ἴσον ἴσῳ τῶν τὸν ἰχθὺν πωλούντων, ἀλλὰ τοὺς μὲν
 ἐξ Ἀντίου κεκομίσθαι, ἑτέρους δ’ ἐκ Ταρακινῶν καὶ τῶν
 καταντικρὺ νήσων Ποντίων, ἄλλους δ’ ἐκ Πύργων· πόλις δ᾽
 αὕτη Τυρρηνική. οἱ γὰρ ἐν τῇ Ῥώμῃ
 ἰχθυοπῶλαι οὐδ’ ὀλίγον ἀποδέουσι τῶν κατὰ τὴν Ἀττικήν ποτε
 κωμῳδηθέντων· περὶ ὧν Ἀντιφάνης μὲν ἐν Νεανίσκοις φησίν
 ( II 79 K )· 
 ἐγὼ τέως μὲν ᾠόμην τὰς Γοργόνας 
 εἶναί τι λογοποίημα· πρὸς ἀγορὰν δ’ ὅταν 
 ἔλθω, πεπίστευκ᾽· ἐμβλέπων γὰρ αὐτόθι 
 τοῖς ἰχθυοπώλαις λίθινος εὐθὺς γίνομαι· 
 ὥστ’ ἐξ ἀνάγκης ἔστ’ ἀποστραφέντι μοι 
 λαλεῖν πρὸς αὐτούς. ἂν ἴδω γὰρ ἡλίκον 
 ἰχθὺν ὅσου τιμῶσι, πήγνυμαι σαφῶς.

Ἄμφις δ’ ἐν Πλάνῳ ( II 244 K )· 
 πρὸς τοὺς στρατηγοὺς ῥᾷόν ἐστιν μυρίαις 
 μοίραις προσελθόντ’ ἀξιωθῆναι λόγου 
 λαβεῖν τ’ ἀπόκρισιν ὧν ἂν ἐπερωτᾷ τις
 ἢ 
 πρὸς τοὺς καταράτους ἰχθυοπώλας ἐν ἀγορᾷ. 
 οὓς ἂν ἐπερωτήσῃ τις λαβών τι τῶν 
 παρακειμένων, ἔκυψεν ὥσπερ Τήλεφος 
 πρῶτον σιωπῇ (καὶ δικαίως τοῦτό γε· 
 ἅπαντες ἀνδροφόνοι γάρ εἰσιν ἑνὶ λόγῳ), 
 ὡσεὶ προσέχων δ’ οὐδὲν οὐδ’ ἀκηκοὼς 
 ἔκρουσε πουλύπουν τιν᾽· ὃ δ’ ἐπρήσθη .... 
 ............ καὶ τότ’ οὐ λαλῶν ὅλα 
 τὰ ῥήματ᾽, ἀλλὰ συλλαβὴν ἀφελὼν ‘τάρων 
 βολῶν γένοιτ’ ἄν·’ ἡ δὲ κέστρα; ‘κτὼ βολῶν.’ 
 τοιαῦτ’ ἀκοῦσαι δεῖ τὸν ὀψωνοῦντά τι. 
 
 Ἄλεξις Ἀπεγλαυκωμένῳ ( II 303 K )·
 
 τοὺς μὲν στρατηγοὺς τὰς ὀφρῦς ἐπὰν ἴδω 
 ἀνεσπακότας, δεινὸν μὲν ἠγοῦμαι ποεῖν, 
 οὐ πάνυ τι θαυμάζω δὲ προτετιμημένους 
 ὑπὸ τῆς πόλεως μεῖζόν τι τῶν ἄλλων φρονεῖν. 
 τοὺς δ’ ἰχθυοπώλας τοὺς κάκιστ’ ἀπολουμένους 
 ἐπὰν ἴδω κάτω βλέποντας, τὰς δ’ ὀφρῦς 
 ἔχοντας ἐπάνω τῆς κορυφῆς, ἀποπνίγομαι. 
 ἐὰν δ’ ἐρωτήσῃς ‘πόσου τοὺς κεστρέας 
 πωλεῖς δύ’ ὄντας,’ ‘δέκ’ ὀβολῶν,’ φησίν. ‘βαρύ. 
 ὀκτὼ λάβοις ἄν;’ ‘εἴπερ ὠνεῖ τὸν ἕτερον.’ 
 ‘ὦτάν, λαβὲ καὶ μὴ παῖζε.’ ‘τοσουδί; παράτρεχε.’ 
 ταῦτ’ οὐχὶ πικρότερ’ ἐστὶν αὐτῆς τῆς χολῆς;

Δίφιλος Πολυπράγμονι ( II 562 K )· 
 ᾤμην ἐγὼ τοὺς ἰχθυοπώλας τὸ πρότερον 
 εἶναι πονηροὺς τοὺς Ἀθήνησιν μόνους. 
 τόδε δ᾽, ὡς ἔοικε, τὸ γένος ὥσπερ θηρίων 
 ἐπίβουλόν ἐστι τῇ φύσει καὶ πανταχοῦ. 
 ἐνταῦθα γοῦν ἔστιν τις ὑπερηκοντικώς, 
 κόμην τρέφων μὲν πρῶτον ἱερὰν τοῦ θεοῦ, 
 ὡς φησίν· οὐ διὰ τοῦτό γ᾽, ἀλλ’ ἐστιγμένος 
 πρὸ τοῦ μετώπου παραπέτασμ’ αὐτὴν ἔχει. 
 οὗτος ἀποκρίνετ᾽, ἂν ἐρωτήσῃς ‘πόσου 
 ὁ λάβραξ’, ‘δέκ’ ὀβολῶν’, οὐχὶ προσθεὶς ὁποδαπῶν. 
 ἔπειτ’ ἐὰν τἀργύριον αὐτῷ καταβάλῃς, 
 ἐπράξατ’ Αἰγιναῖον· ἂν δ’ αὐτὸν δέῃ 
 
 κέρματ’ ἀποδοῦναι, προσαπέδωκεν Ἀττικά. 
 κατ’ ἀμφότερα δὲ τὴν καταλλαγὴν ἔχει. 
 Ξέναρχος Πορφύρᾳ ( II 470 K )· 
 οἱ μὲν ποιηταὶ (φησι) λῆρός εἰσιν· οὐδὲ ἓν 
 καινὸν γὰρ εὑρίσκουσιν, ἀλλὰ μεταφέρει 
 ἕκαστος αὐτῶν ταὔτ’ ἄνω τε καὶ κάτω. 
 τῶν δ’ ἰχθυοπωλῶν φιλοσοφώτερον γένος 
 οὐκ ἔστιν οὐδὲν οὐδὲ μᾶλλον ἀνόσιον. 
 ἐπεὶ γὰρ αὐτοῖς οὐκέτ’ ἔστ’ ἐξουσία 
 ῥαίνειν, ἀπείρηται δὲ τοῦτο τῷ νόμῳ, 
 εἷς τις θεοῖσιν ἐχθρὸς ἄνθρωπος πάνυ 
 ξηραινομένους ὡς εἶδε τοὺς ἰχθῦς, μάχην 
 ἐποίησ’ ἐν αὐτοῖς ἐξεπίτηδες εὖ πάνυ. 
 ἦσαν δὲ πληγαί, καιρίαν δ’ εἰληφέναι 
 δόξας καταπίπτει καὶ λιποψυχεῖν δοκῶν 
 ἔκειτο μετὰ τῶν ἰχθύων. βοᾷ δέ τις 
 ‘ὕδωρ ὕδωρ. ’ ὃ δ’ εὐθὺς ἐξάρας πρόχουν 
 τῶν ὁμοτέχνων τις τοῦ μὲν ἀκαρῆ παντελῶς 
 κατέχει, κατὰ δὲ τῶν ἰχθύων ἁπαξάπαν. 
 εἴποις γ’ ἂν αὐτοὺς ἀρτίως ἡλωκέναι.

ὅτι δὲ καὶ νεκροὺς πωλοῦσι τοὺς ἰχθῦς καὶ σεσηπότας
 ἐπισημαίνεται ὁ Ἀντιφάνης ἐν Μοιχοῖς διὰ τούτων ( II
 76 K )· 
 οὐκ ἔστιν οὐδὲν θηρίον τῶν ἰχθύων 
 ἀτυχέστερον. τὸ μὴ γὰρ ἀποχρῆν ἀποθανεῖν 
 αὐτοῖς ἁλοῦσιν, εἶτα κατεδηδεσμένοις 
 
 εὐθὺς ταφῆναι, παραδοθέντες ἄθλιοι 
 τοῖς ἰχθυοπώλαις τοῖς κακῶς ἀπολουμένοις 
 σήπονθ᾽, ἕωλοι κείμενοι δύ’ ἡμέρας 
 ἢ τρεῖς. μόλις δ’ ἐάν ποτ’ ὠνητὴν τυφλὸν 
 λάβωσ᾽, ἔδωκαν τῶν νεκρῶν ἀναίρεσιν 
 τούτῳ· κομίσας δ’ ἐξέβαλεν ... οἴκαδε, 
 τὴν πεῖραν ἐν τῇ ῥινὶ τῆς ὀδμῆς λαβών. 
 ἐν δὲ Φιλοθηβαίῳ φησίν ( II 107 K )·
 
 οὐ δεινόν ἐστι, προσφάτους μὲν ἂν τύχῃ 
 πωλῶν τις ἰχθῦς, συναγαγόντα τὰς ὀφρῦς 
 τοῦτον σκυθρωπάζοντά θ’ ἡμῖν προσλαλεῖν, 
 ἐὰν σαπροὺς κομιδῇ δέ, παίζειν καὶ γελᾶν; 
 τοὐναντίον γὰρ πᾶν ἔδει τούτους ποιεῖν· 
 τὸν μὲν γελᾶν, τὸν δ’ ἕτερον οἰμώζειν μακρά. 
 ὅτι δὲ καὶ παμπόλλου πιπράσκουσιν Ἄλεξις ἐν
 Πυλαίαις φησίν ( II 330 K )· 
 νὴ τὴν Ἀθηνᾶν, ἀλλ’ ἐγὼ τεθαύμακα 
 τοὺς ἰχθυοπώλας, πῶς ποτ’ οὐχὶ πλούσιοι 
 ἅπαντές εἰσι λαμβάνοντες βασιλικοὺς 
 φόρους· Β. φόρουσ μόνον; οὐχὶ δεκατεύουσι
 γὰρ 
 τὰς οὐσίας ἐν ταῖς πόλεσι καθήμενοι, 
 ὅλας δ’ ἀφαιροῦνται καθ’ ἑκάστην ἡμέραν;

κἀν τῷ Λέβητι δέ φησιν ὁ αὐτὸς ποιητής ( II 342
 K )· 
 οὐ γέγονε κρείττων νομοθέτης τοῦ πλουσίου 
 Ἀριστονίκου .................... 
 ........... τίθησι γὰρ νυνὶ νόμον, 
 τῶν ἰχθυοπωλῶν ὅστις ἂν πωλῶν τινι 
 ἰχθὺν ὑποτιμήσας ἀποδῶτ’ ἐλάττονος 
 
 ἧς εἶπε τιμῆς, εἰς τὸ δεσμωτήριον 
 εὐθὺς ἀπάγεσθαι τοῦτον, ἵνα δεδωκότες 
 τῆς ἀξίας ἀγαπῶσιν ἢ τῆς ἑσπέρας 
 σαπροὺς ἅπαντας ἀποφέρωσιν οἴκαδε. 
 κἀνταῦθα καὶ γραῦς καὶ γέρων καὶ παιδίον 
 πεμφθεὶς ἅπαντες ἀγοράσουσι κατὰ τρόπον. 
 καὶ προελθὼν δέ φησιν· 
 οὐ γέγονε μετὰ Σόλωνα κρείττων οὐδὲ εἷς 
 Ἀριστονίκου νομοθέτης· τά τ’ ἄλλα γὰρ 
 νενομοθέτηκε πολλὰ καὶ παντοῖα δὴ 
 νυνί τε καινὸν εἰσφέρει νόμον τινὰ 
 χρυσοῦν, τὸ μὴ πωλεῖν καθημένους ἔτι 
 τοὺς ἰχθυοπώλας, διὰ τέλους δ’ ἑστηκότας· 
 εἶτ’ εἰς νέωτά φησι γράψειν κρεμαμένους, 
 καὶ θᾶττον ἀποπέμψουσι τοὺς ὠνουμένους 
 ἀπὸ μηχανῆς πωλοῦντες ὥσπερ οἱ θεοί.

ἐμφανίζει δ’ αὐτῶν καὶ τὸ σκαιόν, ἔτι δὲ τὸ 
 μισάνθρωπον Ἀντιφάνης ἐν Μισοπονήρῳ πρὸς τοὺς ἐν τῷ βίῳ
 κακίστους τὴν σύγκρισιν αὐτῶν ποιούμενος διὰ τούτων
 ( II 75 K )· 
 εἶτ’ οὐ σοφοὶ δῆτ’ εἰσὶν οἱ Σκύθαι σφόδρα, 
 οἳ γενομένοισιν εὐθέως τοῖς παιδίοις 
 διδόασιν ἵππων καὶ βοῶν πίνειν γάλα; 
 Β. οὐ μὰ Δία τιτθὰς εἰσάγουσι βασκάνους 
 καὶ παιδαγωγοὺς αὖθις, ὧν μεῖζον κακὸν 
 
 οὐκ ἂν γένοιτο. Α. μετά γε μαίας νὴ
 Δία· 
 αὗται δ’ ὑπερβάλλουσι. Β. μετά γε νὴ Δία 
 τοὺς μητραγυρτοῦντάς γε· πολὺ γὰρ αὖ γένος 
 μιαρώτατον τοῦτ’ ἐστίν. Α. εἰ μὴ νὴ Δία 
 τοὺς ἰχθυοπώλας τις βούλεται λέγειν 
 .... Β. μετά γε τοὺς τραπεζίτας· ἔθνος 
 τούτου γὰρ οὐδέν ἐστιν ἐξωλέστερον.

οὐκ ἀπιθάνως δὲ καὶ Δίφιλος ἐν Ἐμπόρῳ περὶ τοῦ παμπόλλου
 πιπράσκεσθαι τοὺς ἰχθῦς λέγει ὧδε ( II 551 K )·
 
 οὐ πώποτ’ ἰχθῦς οἶδα τιμιωτέρους 
 ἰδών. Πόσειδον, εἰ δεκάτην ἐλάμβανες 
 αὐτῶν ἀπὸ τῆς τιμῆς ἑκάστης ἡμέρας, 
 πολὺ τῶν θεῶν ἂν ἦσθα πλουσιώτατος. 
 ὅμως δὲ τούτων εἴ με προσγελάσειέ τις, 
 ἐδίδουν στενάξας ὁπόσον αἰτήσειέ με. 
 γόγγρον μὲν, ὥσπερ ὁ Πρίαμος τὸν Ἕκτορα, 
 ὅσον εἵλκυσεν τοσοῦτο καταθεὶς ἐπριάμην. 
 Ἄλεξις δ’ ἐν Ἑλληνίδι ( II 321 K )·
 
 ἀεὶ δὲ καὶ ζῶντ’ ἐστὶ καὶ τεθνηκότα 
 τἀν τῇ θαλάττῃ πολέμι’ ἡμῖν θηρία. 
 ἂν ἀνατραπῇ γὰρ πλοῖον, εἶθ᾽, ὡς γίνεται, 
 ληφθῇ νέων τις, καταπεπώκασ’ εὐθέως. 
 αὐτοί τ’ ἐπὰν ληφθῶσιν ὑπὸ τῶν ἁλιέων, 
 τεθνεῶτες ἐπιτρίβουσι τοὺς ὠνουμένους. 
 τῆς οὐσίας γάρ εἰσιν ἡμῶν ὤνιοι, 
 ὁ πριάμενός τε πτωχὸς εὐθὺς ἀποτρέχει. 
 
 ἐξ ὀνόματος δ’ ἰχθυοπώλου μνημονεύει Ἑρμαίου
 Αἰγυπτίου Ἄρχιππος ἐν Ἰχθύσιν οὕτως ( I 684 K )·
 
 Αἰγύπτιος μιαρώτατος τῶν ἰχθύων κάπηλος 
 Ἑρμαῖος, ὃς βίᾳ δέρων ῥίνας γαλεούς τε πωλεῖ 
 καὶ τοὺς λάβρακας ἐντερεύων, ὡς λέγουσιν ἡμῖν. 
 καὶ Ἄλεξις δ’ ἐν Ἐπικλήρῳ Μικίωνος ἰχθυοπώλου
 τινος μνημονεύει ( II 322 K ).

εἰκότως οὖν καὶ οἱ ἁλιεῖς ἐπὶ τῇ τέχνῃ μέγα φρονοῦσι μᾶλλον
 ἢ οἱ ἄριστοι τῶν στρατηγῶν· παράγει γοῦν τινα τούτων
 Ἀναξανδρίδης ἐν Ὀδυσσεῖ περὶ τῆς ἁλιευτικῆς τέχνης τάδε
 λέγοντα ( II 146 K )· 
 τῶν ζωγράφων μὲν ἡ καλὴ χειρουργία 
 ἐν τοῖς πίναξιν κρεμαμένη θαυμάζεται· 
 αὕτη δὲ σεμνῶς ἐκ λοπάδος ἁρπάζεται 
 ἀπὸ τοῦ ταγήνου τ’ εὐθέως ἀφανίζεται. 
 ἐπὶ τίνα δ’ ἄλλην τέχνην, ὦ χρηστὲ σύ, 
 τὰ στόματα τῶν νεωτέρων κατακάετ’ ἢ 
 ὠθισμός ἐστι δακτύλων τοιουτοσὶ 
 ἢ πνιγμός, ἂν μὴ ταχὺ δύνηται καταπιεῖν, 
 ἀλλ’ οὐ μόνη γὰρ τὰς συνουσίας ποιεῖ 
 εὔοψος ἀγορά; τίς δὲ συνδειπνεῖ βροτῶν 
 φρυκτοὺς καταλαβὼν ἢ κορακίνους ὠνίους 
 ἢ μαινίδ᾽; ὡραῖον δὲ μειρακύλλιον 
 ποίαις ἐπῳδαῖς ἢ λόγοις ἁλίσκεται 
 τίσιν, φράσον γάρ, ἄν τις ἀφέλῃ τὴν τέχνην 
 τὴν τῶν ἀλιέων; ἥδε γὰρ δαμάζεται 
 
 ἑφθοῖς προσώποις ἰχθύων χειρουμένη, 
 ἄγουσ’ ὑπ’ αὐτὰ σώματ’ ἀρίστου πύλας, 
 ἀσύμβολον κλίνειν τ’ ἀναγκάζει φύσιν.

πρὸς δὲ τοὺς περιέργως ὀψωνοῦντας τάδε φησὶν Ἄλεξις ἐν
 Ἐπικλήρῳ ( II 322 K )· 
 ὅστις ἀγοράζει πτωχὸς ὢν ὄψον πολὺ 
 ἀπορούμενός τε τἄλλα πρὸς τοῦτ’ εὐπορεῖ, 
 τῆς νυκτὸς οὗτος τοὺς ἀπαντῶντας ποεῖ 
 γυμνοὺς ἅπαντας. εἶτ’ ἐπάν τις ἐκδυθῇ, 
 τηρεῖν ἕωθεν εὐθὺς ἐν τοῖς ἰχθύσιν· 
 ὃν ἂν δ’ ἴδῃ πρῶτον πένητα καὶ νέον 
 παρὰ Μικίωνος ἐγχέλεις ὠνούμενον, 
 ἀπάγειν λαβόμενον εἰς τὸ δεσμωτήριον. 
 Δίφιλος δ’ ἐν Ἐμπόρῳ καὶ νόμον εἶναί φησι παρὰ
 Κορινθίοις τινὰ τοιοῦτον ( II 549 K )· 
 νόμιμον τοῦτ’ ἐστί, βέλτιστ᾽, ἐνθάδε 
 Κορινθίοισιν, ἄν τιν’ ὀψωνοῦντ’ ἀεὶ 
 λαμπρῶς ὁρῶμεν, τοῦτον ἀνακρίνειν πόθεν 
 ζῇ καὶ τί ποιῶν· κἂν μὲν οὐσίαν ἔχῃ, 
 ἧς αἱ πρόσοδοι λύουσι τἀναλώματα, 
 ἐᾶν ἀπολαύειν τοῦτον ἤδη τὸν βίον· 
 ἐὰν δ’ ὑπὲρ τὴν οὐσίαν δαπανῶν τύχῃ, 
 ἀπεῖπον αὐτῷ τοῦτο μὴ ποιεῖν ἔτι. 
 ὃς ἂν δὲ μὴ πίθητ᾽, ἐπέβαλον ζημίαν. 
 ἐὰν δὲ μηδ’ ὁτιοῦν ἔχων ζῇ πολυτελῶς, 
 τῷ δημίῳ παρέδωκαν αὐτόν. Β. Ἡράκλεις. 
 Α. οὐκ ἐνδέχεται γὰρ ζῆν ἄνευ κακοῦ τινος 
 
 τοῦτον, συνιεῖς, ἀλλ’ ἀναγκαίως ἔχει 
 ἢ λωποδυτεῖν τὰς νύκτας ἢ τοιχωρυχεῖν 
 ἢ τῶν ποιούντων ταῦτα κοινωνεῖν τισιν 
 ἢ συκοφαντεῖν κατ’ ἀγορὰν ἢ μαρτυρεῖν 
 ψευδῆ. τὸ τοιοῦτον ἐκκαθαίρομεν γένος. 
 Β. ὀρθῶς γε νὴ Δί᾽. ἀλλὰ δὴ τί τοῦτ’ ἐμοί; 
 Α. ὁρῶμεν ὀψωνοῦνθ’ ἑκάστης ἡμέρας 
 οὐχὶ μετρίως, βέλτιστέ, σ᾽, ἀλλ’ ὑπερηφάνως. 
 οὐκ ἔστιν ἰχθυηρὸν ὑπὸ σοῦ μεταλαβεῖν, 
 συνῆχας ἡμῶν εἰς τὰ λάχανα τὴν πόλιν, 
 περὶ τῶν σελίνων μαχόμεθ᾽, ὥσπερ Ἰσθμίοις. 
 λαγώς τις εἰσελήλυθ᾽· εὐθὺς ἥρπακας. 
 πέρδικα δ’ ἢ κίχλην γε νὴ Δί’ οὐκ έτι 
 ἔστιν δι’ ὑμᾶς οὐδὲ πετομένην ἰδεῖν, 
 τὸν ξενικὸν οἶνον ἐπιτετίμηκας πολύ. 
 τὸ δὲ ἔθος τοῦτο καὶ Ἀθήνησιν εἶναι ἀξιοῖ Σώφιλος
 ἐν Ἀνδροκλεῖ ( ib. 445 ) ὀψονόμους ἀξιῶν
 αἱρεῖσθαι ὑπὸ τῆς βουλῆς δύ’ ἢ καὶ τρεῖς. Λυγκεὺς δ’ ὁ
 Σάμιος καὶ τέχνην ὀψωνητικὴν συνέργαψε πρός τινα δυσώνην,
 διδάσκων αὐτὸν τίνα δεῖ λέγοντα πρὸς τοὺς ἀνδροφόνους
 ἰχθυοπώλας λυσιτελῶς, ἔτι δὲ ἀλύπως ὠνεῖσθαι ἃ
 βούλεται.

ἐκ τούτων πάλιν τῶν λεχθέντων τὰς ἀκάνθας ἀναλεξάμενος
 Οὐλπιανὸς ‘εἰ ἔχομεν’, ἔφη, ‘δεῖξαι ἀργυροῖς σκεύεσιν ἐν
 τοῖς δείπνοις χρωμένους τοὺς ἀρχαίους καὶ εἰ ὁ πίναξ
 Ἑλληνικὸν ὄνομα. Ὁμήρου γὰρ εἰπόντος ἐν Ὀδυσσείᾳ· 
 Od. 16.49 
 
 τοῖσιν δ’ αὖ πίνακας κρειῶν παρέθηκε συβώτης, 
 
 Ἀριστοφάνης ὁ Βυζάντιος ( p. 31 N )
 νεώτερόν φησιν εἶναι τὸ ἐπὶ πινάκων
 παρατιθέναι τὰ ὄψα, ἀγνοῶν ὅτι κἀν ἄλλοις εἴρηκεν ὁ
 ποιητής· 
 Od. 1.141 
 
 δαιτρὸς δὲ κρειῶν πίνακας παρέθηκεν ἀείρας. 
 
 ζητῶ δὲ καὶ εἰ δούλων πλῆθός τινες ἐκέκτηντο ὥσπερ
 καὶ οἱ νῦν καὶ εἰ τὸ τήγανον εἴρηται καὶ μὴ μόνως τάγηνον,
 ἵνα μὴ πάντα πίνωμεν ἢ καὶ ἐσθίωμεν ὥσπερ οἱ διὰ τὴν
 γαστέρα παράσιτοι ὀνομαζόμενοι ἢ κόλακες.’

πρὸς ὃν Αἰμιλιανὸς ἀπεκρίνατο· ‘πίνακα μὲν ἔχεις τὸ σκεῦος
 ὠνομασμένον καὶ παρὰ Μεταγένει τῷ κωμικῷ ἐν Θουριοπέρσαις·
 τήγανον δέ, ὦ βέλτιστε, εἴρηκεν ἐν μὲν Λήροις Φερεκράτης
 οὕτως ( I 173 K )· 
 ἀπὸ τηγάνου τ’ ἔφασκεν ἀφύας φαγεῖν. 
 καὶ ἐν Πέρσαις ὁ αὐτός ( I 182 K )·
 
 ἐπὶ τηγάνοις καθίσανθ’ ὑφάπτειν τοῦ φλέω. 
 Φιλωνίδης δ’ ἐν Κοθόρνοις ( I 255 K )·
 
 ὑποδέχεσθαι καὶ βατίσι καὶ τηγάνοις, 
 καὶ πάλιν· 
 ὀσφρομένην τῶν τηγάνων. 
 Εὔβουλος δ’ ἐν Ὀρθάννῃ ( II 191, 7 K )·
 
 ῥιπὶς δ’ ἐγείρει φύλακας Ἡφαίστου κύνας 
 θερμῇ παροξύνουσα τηγάνου πνοῇ. 
 καὶ πάλιν· 
 πᾶσα δ’ εὔμορφος γυνὴ 
 ἐρῶσα φοιτᾷ τηγάνῳ τε συντρυφᾷ. 
 καὶ ἐν Τιτᾶσι ( II 203 K )· 
 προσγελῶσά τε 
 λοπὰς παφλάζει βαρβάρῳ λαλήματι· 
 
 πηδῶσι δ’ ἰχθῦς ἐν μέσοισι τηγάνοις. 
 τοῦ δὲ ῥήματος μέμνηται Φρύνιχος ἐν Τραγῳδοῖς
 ( I 384 K )· 
 ἡδὺ δ’ ἀποτηγανίζειν ἄνευ συμβολῶν. 
 καὶ Φερεκράτης ἐν Μυρμηκανθρώποις φησί ( I
 181 K )· 
 σὺ δ’ ἀποτηγανίζεις. 
 Ἡγήσανδρος δ’ ὁ Δελφὸς ( FHG IV 420 )
 Συρακοσίους φησὶ τὴν μὲν λοπάδα τήγανον καλεῖν, τὸ δὲ
 τήγανον ξηροτήγανον· διὸ καὶ Θεοδωρίδαν φάναι ἔν τινι
 ποιηματίῳ· 
 τήγανον εὖ ἥψησεν ἐν ὀψητῆρι κολύμβῳ, 
 τὴν λοπάδα τήγανον προσαγορεύων. χωρὶς δὲ τοῦ τ στοιχείου Ἴωνες ἤγανον λέγουσιν,
 ὡς Ἀνακρέων ( fr. 26 B )· ‘χεῖρά τ’ ἐν ἠγάνῳ
 βαλεῖν’.

εἰς ἐπίστασιν δέ με ἄγει, καλὲ Οὐλπιανέ, περὶ τῆς τῶν
 ἀργυρωμάτων χρήσεως τὸ ὑπὸ Ἀλέξιδος ἐν Φυγάδι εἰρημένον
 ( II 391 K )· 
 ὅπου γάρ ἐστιν ὁ κέραμος μισθώσιμος 
 ὁ τοῖς μαγείροις. 
 μέχρι γὰρ τῶν Μακεδονικῶν χρόνων κεραμέοις
 σκεύεσιν οἱ δειπνοῦντες διηκονοῦντο, ὥς φησιν ὁ ἐμὸς Ἰόβας
 ( FHG III 472 ). μεταβαλόντων δ’ ἐπὶ τὸ
 πολυτελέστερον Ῥωμαίων τὴν δίαιταν κατὰ μίμησιν
 ἐκδιαιτηθεῖσα Κλεοπάτρα ἡ τὴν Αἰγύπτου καταλύσασα βασιλείαν
 τοὔνομα οὐ δυναμένη ἀλλάξαι ἀργυροῦν καὶ χρυσοῦν ἀπεκάλει
 κέραμον αὐτὸ κέραμά τ’ ἀπεδίδοτο τὰ ἀποφόρητα τοῖς
 δειπνοῦσι· καὶ τοῦτ’ ἦν τὸ πολυτελέστατον· εἴς τε τὸν Ῥωσικὸν εὐανθέστατον ὄντα
 κέραμον πέντε μνᾶς ἡμερησίας ἀνήλισκεν ἡ Κλεοπάτρα.
 Πτολεμαῖος δ’ ὁ βασιλεὺς ἐν ὀγδόῳ ὑπομνημάτων ( ib.
 187 ) περὶ Μασσανάσσου τὸν λόγον ποιούμενος τοῦ
 Λιβύων βασιλέως φησὶ τάδε· ‘δεῖπνα Ῥωμαικῶς ἦν
 κατεσκευασμένα, κεράμῳ παντὶ χορηγούμενα ἀργυρῷ· τὰς δὲ τῶν
 δευτέρων τραπέζας ἐκόσμει τοῖς Ἰταλικοῖς ἐθισμοῖς· τὰ δὲ
 κανίσκια ἦν ἅπαντα χρυσᾶ, γεγονότα πρὸς τὰ πλεκόμενα ταῖς
 σχοίνοις· μουσικοῖς δὲ ἐχρῆτο Ἑλληνικοῖς.’

Ἀριστοφάνης δὲ ὁ κωμῳδιοποιός, ὅν φησιν Ἡλιόδωρος ὁ
 Ἀθηναῖος ἐν τοῖς περὶ ἀκροπόλεως ( ib. IV 425 )
 — πεντεκαίδεκα δ’ ἐστὶ ταῦτα βιβλία — Ναυκρατίτην εἶναι
 γένος, ἐν τῷ Πλούτῳ τῷ δράματι κατὰ τὴν τοῦ
 ὁμωνύμου θεοῦ ἐπιφάνειαν τοὺς ἰχθυηρούς φησι πίνακας
 ἀργυροῦς ἀναφανῆναι καθάπερ καὶ τὰ ἄλλα ἅπαντα, λέγων ὡδί
 ( v. 812 )· 
 ὀξὶς δὲ πᾶσα καὶ λοπάδιον καὶ χύτρα 
 χαλκῆ γέγονε· τοὺς δὲ πινακίσκους τοὺς σαπροὺς 
 τοὺς ἰχθυηροὺς ἀργυροῦς πάρεσθ’ ὁρᾶν. 
 ὁ δ’ ἰπνὸς γέγον’ ἡμῖν ἐξαπίνης
 ἐλεφάντινος. 
 Πλάτων δ’ ἐν Πρέσβεσι ( I 633 K )·
 
 κατέλαβον Ἐπικράτης τε καὶ Φορμίσιος 
 παρὰ τοῦ βασιλέως πλεῖστα δωροδοκήματα, 
 ὀξύβαφα χρυσᾶ καὶ πινακίσκους ἀργυροῦς. 
 Σώφρων δ’ ἐν γυναικείοις μίμοις φησί ( fr. 19
 Bo )· ‘τῶν δὲ χαλκωμάτων καὶ τῶν ἀργυρωμάτων
 ἐμάρμαιρε ἁ οἰκία.’

Φιλιππίδης δ’ ἐν Ἀργυρίου ἀφανισμῷ ὡς φορτικοῦ μέμνηται τοῦ
 τοιούτου καὶ σπανίου, ζηλουμένου δὲ ὑπό τινων νεοπλούτων
 μετοίκων ( IV 469 M )· 
 ἀλλ’ ἔλεος ἐμπέπτωκέ τίς μοι τῶν ὅλων, 
 ὅταν ἀπορουμένους μὲν ἀνθρώπους ἴδω 
 ἐλευθέρους, μαστιγίας δ’ ἀπ’ ἀργυροῦ 
 πίνακος ἄγοντος μνᾶν τάριχος ἐνίοτε 
 δυεῖν ὀβολῶν ἔσθοντας ἢ τριωβόλου 
 καὶ κάππαριν χαλκῶν τριῶν ἐν τρυβλίῳ 
 ἄγοντι πεντήκοντα δραχμὰς ἀργυρῷ. 
 πρότερον δὲ φιάλην ἦν ἀνακειμένην ἰδεῖν 
 ἐργῶδες ἀμέλει. Β. τοῦτο μὲν καὶ νῦν ἔτι· 
 ἂν γὰρ ἀναθῇ τις, εὐθὺς ἕτερος ἥρπασεν. 
 Ἄλεξις δ’ ἐν Ἱππίσκῳ νεανίσκον παράγων ἐρῶντα καὶ
 ἐπιδεικνύμενον τὸν πλοῦτον τῇ ἐρωμένῃ ταῦτα ποιεῖ λέγοντα
 ( II 297 K )· 
 τοῖς παισί τ’ εἶπα (δύο γὰρ ἦγον οἴκοθεν) 
 τἀκπώματ’ εἰς τὸ φανερὸν ἐκνενιτρωμένα 
 θεῖναι· κύαθος δ’ ἦν ἀργυροῦς,
 τἀκπώματα 
 ἦγεν δύο δραχμάς, κυμβίον δὲ τέτταρας, 
 ψυκτηρίδιον δὲ δέκ’ ὀβολούς,
 Φιλιππίδου 
 λεπτότερον. — 
 ἀλλὰ ταῦθ’ ὅλως 
 πρὸς ἀλαζονείαν οὐ κακῶς νενοημέν’ ἦν. 
 οἶδα δὲ κἀγώ τινα πολίτην ἡμέτερον πτωχαλαζόνα, ὃς
 δραχμῆς ἔχων τὰ πάντα ἀργυρώματα ἐβόα καλῶν τὸν οἰκέτην ἕνα ὄντα καὶ μόνον, ὀνόμασι
 δὲ χρώμενον ψαμμακοσίοις ‘παῖ Στρομβιχίδη, μὴ τῶν
 χειμερινῶν ἀργυρωμάτων ἡμῖν παραθῇς, ἀλλὰ τῶν θερινῶν.’
 τοιοῦτός ἐστι καὶ ὁ παρὰ Νικοστράτῳ ἐν τῷ ἐπιγραφομένῳ
 δράματι Βασιλεῖς. ἀλαζὼν δ’ ἐστὶ στρατιώτης, περὶ οὗ λέγει
 ( II 222 K )· 
 λοιπή τις ὀξίς ἐστι καὶ ψυκτήριον, 
 τῆς εὐπαρύφου λεπτότερον. 
 ἐξήλαυνον γάρ τινες τὸν ἄργυρον καὶ τότε εἰς
 ὑμένος ἰδέαν.

καὶ Ἀντιφάνης δὲ ἐν Λημνίαις φησί ( II 70 K )·
 
 παρετέθη τρίπους 
 πλακοῦντα χρηστόν, ὦ πολυτίμητοι θεοί, 
 ἔχων ἐν ἀργυρῷ τε τρυβλίῳ μέλι. 
 καὶ Σώπατρος δ’ ὁ παρῳδὸς ἐν Ὀρέστῃ· 
 σαπρὸν σίλουρον ἀργυροῦς πίναξ ἔχων. 
 ἐν δὲ τῷ ἐπιγραφομένῳ δράματι Φακῇ φησιν· 
 ἀλλ’ ἀμφὶ δείπνοις ὀξίδ’ ἀργυρᾶν ἔχει 
 δρακοντομίμοις ὀργάνων τορεύμασιν, 
 οἵαν ποτ’ ἔσχε καὶ Θίβρων ὁ Ταντάλου 
 μαλακὸν ταλάντοις ἐκταλαντωθεὶς ἀνήρ. 
 Θεόπομπος δ’ ὁ Χῖος ἐν ταῖς πρὸς Ἀλέξανδρον
 συμβουλαῖς ( FHG I 325 ) περὶ Θεοκρίτου τοῦ
 πολίτου τὸν λόγον ποιούμενός φησιν· ‘ἐξ ἀργυρωμάτων δὲ καὶ
 χρυσῶν πίνει καὶ τοῖς σκεύεσιν χρῆται τοῖς ἐπὶ τῆς τραπέζης
 ἑτέροις τοιούτοις, ὁ πρότερον οὐχ ὅπως ἐξ ἀργυρωμάτων
 οὐκ ἔχων πίνειν ἀλλ’ οὐδὲ χαλκῶν, ἀλλ’ ἐκ
 κεραμέων καὶ τούτων ἐνίοτε κολοβῶν.’ Δίφιλος δ’ ἐν Ζωγράφῳ
 ( II 555 K )· 
 
 ἄριστον ἐπεχόρευσεν ἐκλελεγμένον, 
 εἴ τι νέον ἢ ποθεινόν· ὀστρέων γένη 
 παντοδαπά, λοπάδων παρατεταγμένη φάλαγξ, 
 ὀπτῶν ἐπῆγε σωρὸς ἀπὸ τοῦ τηγάνου, 
 τριμμάτια τούτοις ἐν θυΐαις ἀργυραῖς. 
 Φιλήμων Ἰατρῷ ( II 487 K )· 
 καὶ γυλιόν τιν’ ἀργυρωμάτων. 
 Μένανδρος Ἑαυτὸν τιμωρουμένῳ ( IV 111
 M )· 
 λουτρόν, θεραπαίνας, ... ἀργυρώματα. 
 καὶ ἐν Ὑμνίδι ( IV 210 M )· 
 ἀλλὰ τἀργυρώματα 
 ἥκω λαβεῖν βουλόμενος. 
 Λυσίας δ’ ἐν τῷ περὶ τοῦ χρυσοῦ τρίποδος, εἰ
 γνήσιος ὁ λόγος ( fr. 148 Tur )· ‘ἀργυρώματά τε
 ἢ χρυσώματα ἔτι ἦν διδόναι.’ οἱ δ’ ἑλληνίζοντες λέγειν δεῖν
 φασιν ἀργυροῦν κόσμον καὶ χρυσοῦν κόσμον.’

τοσαῦτα εἰπόντος τοῦ Αἰμιλιανοῦ ὁ Ποντιανὸς ἔφη· ‘σπάνιος
 γὰρ ὄντως ἦν τὸ παλαιὸν παρὰ τοῖς Ἕλλησιν ὁ μὲν χρυσὸς καὶ
 πάνυ, ὁ δὲ ἄργυρος ὀλίγος ἦν ὁ ἐν τοῖς μετάλλοις. διὸ καὶ
 Φίλιππον τὸν τοῦ μεγάλου βασιλέως Ἀλεξάνδρου πατέρα φησὶν
 Δοῦρις ὁ Σάμιος ( FHG II 470 ) φιάλιον χρυσοῦν
 κεκτημένον ἀεὶ τοῦτ’ ἔχειν κείμενον ὑπὸ τὸ προσκεφάλαιον.
 καὶ τὴν Ἀτρέως δὲ χρυσῆν ἄρνα, περὶ ἣν γεγόνασιν ἡλίου τε
 ἐκλείψεις καὶ βασιλειῶν μεταβολαὶ ἔτι τε τῆς τραγῳδίας ἡ
 πολλή, φιάλην ἀργυρᾶν φησι γεγονέναι Ἡρόδωρος ὁ Ἡρακλεώτης
 ( FHG II 41 ) ἔχουσαν ἐν μέσῳ ἄρνα χρυσῆν.
 Ἀναξιμένης δ’ ὁ Λαμψακηνὸς ἐν ταῖς πρώταις ἐπιγραφομέναις
 ἱστορίαις ( fr. I M ) τὸν
 Ἐριφύλης ὅρμον διαβόητον γενέσθαι διὰ τὸ σπάνιον εἶναι τότε
 τὸ χρυσίον παρὰ τοῖς Ἕλλησι· καὶ γὰρ ἀργυροῦν
 ποτήριον ἦν ἰδεῖν τότε παράδοξον. μετὰ δὲ τὴν Δελφῶν ὑπὸ
 Φωκέων κατάληψιν πάντα τὰ τοιαῦτα δαψίλειαν εἴληφεν. ἐκ
 ποτηρίων δὲ χαλκῶν ἔπινον οἱ σφόδρα δοκοῦντες πλουτεῖν καὶ
 τὰς θήκας τούτων ὠνόμαζον χαλκοθήκας. Ἡρόδοτός τέ φησι
 ( II 151 ) τοὺς Αἰγυπτίων ἱερεῖς χαλκοῖς
 ποτηρίοις πίνειν, τοῖς τε βασιλεῦσιν αὐτῶν θύουσί ποτε
 κοινῇ οὐχ εὑρεθῆναι πᾶσι δοθῆναι φιάλας ἀργυρᾶς· Ψαμμήτιχον
 γοῦν νεώτερον ὄντα τῶν ἄλλων βασιλέων χαλκῇ φιάλῃ σπεῖσαι
 τῶν ἄλλων ἀργυραῖς σπενδόντων. συληθέντος δ’ οὖν τοῦ
 Πυθικοῦ ἱεροῦ ὑπὸ τῶν Φωκικῶν τυράννων ἐπέλαμψε παρὰ τοῖς
 Ἕλλησιν ὁ χρυσός, εἰσεκώμασε δὲ καὶ ὁ ἄργυρος. ὕστερον δὲ
 τοῦ μεγίστου Ἀλεξάνδρου τοὺς ἐκ τῆς Ἀσίας θησαυροὺς
 ἀνελομένου ὄντως ἀνέτειλεν ὁ κατὰ Πίνδαρον εὐρυσθενὴς
 πλοῦτος ( pyth. V 1 ).

καὶ τὰ ἐν Δελφοῖς δὲ ἀναθήματα τὰ ἀργυρᾶ καὶ τὰ χρυσᾶ ὑπὸ
 πρώτου Γύγου τοῦ Λυδῶν βασιλέως ἀνετέθη· καὶ πρὸ τῆς τούτου
 βασιλείας ἀνάργυρος, ἔτι δὲ ἄχρυσος ἦν ὁ Πύθιος, ὡς Φαινίας
 τέ φησιν ὁ Ἐρέσιος καὶ Θεόπομπος ἐν τῇ τεσσαρακοστῇ τῶν
 Φιλιππικῶν. ἱστοροῦσι γὰρ οὗτοι κοσμηθῆναι τὸ Πυθικὸν ἱερὸν
 ὑπό τε τοῦ Γύγου καὶ τοῦ μετὰ τοῦτον Κροίσου, μεθ’ οὓς ὑπό
 τε Γέλωνος καὶ Ἱέρωνος τῶν Σικελιωτῶν, τοῦ μὲν τρίποδα καὶ
 Νίκην χρυσοῦ πεποιημένα ἀναθέντος καθ’ οὓς χρόνους Ξέρξης
 ἐπεστράτευε τῇ Ἑλλάδι, τοῦ δ’ Ἱέρωνος τὰ ὅμοια. λέγει δ᾽
 οὕτως ὁ Θεόπομπος ( FHG I
 314 )· ‘ἦν γὰρ τὸ παλαιὸν τὸ ἱερὸν κεκοσμημένον
 χαλκοῖς ἀναθήμασιν, οὐκ ἀνδριᾶσιν ἀλλὰ λέβησι καὶ τρίποσι
 χαλκοῦ πεποιημένοις. Λακεδαιμόνιοι οὖν χρυσῶσαι βουλόμενοι
 τὸ πρόσωπον τοῦ ἐν Ἀμύκλαις Ἀπόλλωνος καὶ οὐχ εὑρίσκοντες
 ἐν τῇ Ἑλλάδι χρυσίον πέμψαντες εἰς θεοῦ ἐπηρώτων
 τὸν θεὸν παρ’ οὗ χρυσίον πρίαιντο. ὃ δ’ αὐτοῖς ἀνεῖλεν παρὰ
 Κροίσου τοῦ Λυδοῦ πορευθέντας ὠνεῖσθαι παρ᾽
 ἐκείνου . καὶ οἳ πορευθέντες παρὰ Κροίσου ὠνήσαντο.
 Ἱέρων δ’ ὁ Συρακόσιος βουλόμενος ἀναθεῖναι τῷ θεῷ τὸν
 τρίποδα καὶ τὴν Νίκην ἐξ ἀπέφθου χρυσοῦ ἐπὶ πολὺν χρόνον
 ἀπορῶν χρυσίου ὕστερον ἔπεμψε τοὺς ἀναζητήσοντας εἰς τὴν
 Ἑλλάδα· οἵτινες μόλις ποτ’ εἰς Κόρινθον ἀφικόμενοι καὶ
 ἐξιχνεύσαντες εὗρον παρ’ Ἀρχιτέλει τῷ Κορινθίῳ, ὃς πολλῷ
 χρόνῳ συνωνούμενος κατὰ μικρὸν θησαυροὺς εἶχεν οὐκ ὀλίγους.
 ἀπέδοτο γοῦν τοῖς παρὰ τοῦ Ἱέρωνος ὅσον ἠβούλοντο καὶ μετὰ
 ταῦτα πληρώσας καὶ τὴν ἑαυτοῦ χεῖρα ὅσον ἠδύνατο χωρῆσαι
 ἐπέδωκεν αὐτοῖς. ἀνθ’ ὧν Ἱέρων πλοῖον σίτου καὶ ἄλλα πολλὰ
 δῶρα ἔπεμψεν ἐκ Σικελίας.’

ἱστορεῖ τὰ αὐτὰ καὶ Φαινίας ἐν τῷ περὶ τῶν ἐν Σικελίᾳ
 τυράννων ( FHG II 297 ), ὡς χαλκῶν ὄντων τῶν
 παλαιῶν ἀναθημάτων καὶ τριπόδων καὶ λεβήτων καὶ
 ἐγχειριδίων, ὧν ἐφ’ ἑνὸς καὶ ἐπιγεγράφθαι φησίν· 
 θάησαί μ᾽· ἐτεὸν γὰρ ἐν Ἰλίου εὐρέι πύργῳ 
 ἦν, ὅτε καλλικόμῳ μαρνάμεθ’ ἀμφ’ Ἑλένῃ· 
 καί μ᾽. Ἀντηνορίδης ἐφόρει κρείων Ἑλικάων· 
 νῦν δέ με Λητοΐδου θεῖον ἔχει δάπεδον. 
 
 ἐπὶ δὲ τρίποδος, ὃς ἦν εἷς τῶν ἐπὶ Πατρόκλῳ ἄθλων
 τεθέντων· 
 χάλκεός εἰμι τρίπους, Πυθοῖ δ’ ἀνάκειμαι ἄγαλμα· 
 καί μ’ ἐπὶ Πατρόκλῳ θῆκεν πόδας ὠκὺς Ἀχιλλεύς· 
 Τυδείδης δ’ ἀνέθηκε βοὴν ἀγαθὸς Διομήδης, 
 νικήσας ἵπποισι παρὰ πλατὺν Ἑλλήσποντον.

Ἔφορος δὲ ἢ Δημόφιλος ὁ υἱὸς αὐτοῦ ἐν τῇ τριακοστῇ τῶν
 ἱστοριῶν ( FHG I 275 ) περὶ τοῦ ἐν Δελφοῖς ἱεροῦ
 λέγων φησίν· ‘Ὀνόμαρχος δὲ καὶ Φάυλλος καὶ Φάλαικος οὐ
 μόνον ἅπαντα τὰ τοῦ θεοῦ ἐξεκόμισαν, ἀλλὰ τὸ τελευταῖον αἱ
 γυναῖκες αὐτῶν τόν τε τῆς Ἐριφύλης κόσμον ἔλαβον, ὃν
 Ἀλκμαίων εἰς Δελφοὺς ἀνέθηκε κελεύσαντος τοῦ θεοῦ, καὶ τὸν
 τῆς Ἑλένης ὅρμον Μενελάου ἀναθέντος. ἑκατέρῳ γὰρ ὁ θεὸς
 ἔχρησεν, Ἀλκμαίωνι μὲν πυνθανομένῳ πῶς ἂν τῆς μανίας
 ἀπαλλαγείη· 
 τιμῆέν μ’ αἰτεῖς δῶρον μανίαν ἀποπαῦσαι· 
 καὶ σὺ φέρειν τιμῆεν ἐμοὶ γέρας, ᾧ ποτε μήτηρ 
 Ἀμφιάραον ἔκρυψ’ ὑπὸ γῆν αὐτοῖσι σὺν ἵπποις· 
 Μενελάῳ δὲ πῶς ἂν τὸν Ἀλέξανδρον τιμωρήσαιτο·
 
 πάγχρυσον φέρε κόσμον ἑλὼν ἀπὸ σῆς ἀλόχοιο 
 δειρῆς, ὅν ποτε Κύπρις ἔδωχ’ Ἑλένῃ μέγα χάρμα· 
 ὥς σοι Ἀλέξανδρος τίσιν ἐχθίστην ἀποδώσει. 
 συνέβη δὲ ταῖς γυναιξὶν ἔριν ἐμπεσεῖν περὶ τοῦ
 κόσμου τούτου ποτέρα πότερον λήψεται. καὶ διακληρουμένων ἣ
 μὲν σκυθρωπὴ οὖσα κατὰ τὸν βίον καὶ σεμνότητος πλήρης τὸν
 Ἐριφύλης ὅρμον, ἣ δὲ ὥρᾳ διαφέρουσα καὶ μάχλος οὖσα τὸν τῆς
 Ἑλένης ἔλαχε. καὶ αὕτη μὲν ἐρασθεῖσα
 νεανίσκου τινὸς Ἠπειρώτου συνεξεδήμησεν, ἣ δὲ τῷ ἀνδρὶ
 θάνατον ἐβούλευσεν.’

Πλάτων δὲ ὁ θεῖος καὶ Λυκοῦργος ὁ Λάκων οὐδ’ εἴων
 ἐνεπιδημεῖν ταῖς ἰδίαις πολιτείαις οὔτε τῶν ἄλλων πολυτελῶν
 οὐδέν, ἀλλ’ οὐδὲ τὸν ἄργυρον οὐδὲ τὸν χρυσόν, τῶν
 μεταλλευομένων τὸν σίδηρον καὶ τὸν χαλκὸν ἀρκεῖν
 νομίζοντες, ἐκεῖνα δ’ ἐκβάλλοντες ὡς λυμαινόμενα τὰς
 ὑγιαινούσας τῶν πόλεων. Ζήνων δὲ ὁ ἀπὸ τῆς στοᾶς πάντα τὰ
 ἄλλα πλὴν τοῦ νομίμως αὐτοῖς καὶ καλῶς χρῆσθαι νομίσας
 ἀδιάφορα τὴν μὲν αἵρεσιν αὐτῶν καὶ φυγὴν ἀπειπών, τὴν
 χρῆσιν δὲ τῶν λιτῶν καὶ περιττῶν προηγουμένως ποιεῖσθαι
 προστάσσων, ὅπως ἀδεῆ καὶ ἀθαύμαστον πρὸς τἄλλα τὴν
 διάθεσιν τῆς ψυχῆς ἔχοντες οἱ ἄνθρωποι ὅσα μήτε καλά ἐστι
 μήτε αἰσχρὰ τοῖς μὲν κατὰ φύσιν ὡς ἐπὶ πολὺ χρῶνται, τῶν δ᾽
 ἐναντίων μηδὲν ὅλως δεδοικότες λόγῳ καὶ μὴ φόβῳ τούτων
 ἀπέχωνται. οὐδὲν γὰρ ἡ φύσις ἐκβέβληκεν ἐκ τοῦ κόσμου τῶν
 εἰρημένων, ἀλλ’ ἐποίησεν ὑπογείους αὐτῶν φλέβας πολύπονον
 καὶ χαλεπὴν ἐχούσας ἐργασίαν, ὅπως οἱ περὶ ταῦτα
 σπουδάζοντες ὀδυνώμενοι μετίωσι τὴν κτῆσιν, καὶ οὐχ οἱ
 μεταλλεύοντες μόνοι ἀλλὰ καὶ οἱ τὰ μεταλλευθέντα
 συναγείροντες μυρίοις μόχθοις θηρεύωσι τὴν περίβλεπτον
 ταύτην πολυκτησίαν. δείγματος μὲν οὖν χάριν .... ἐπείπερ
 ἐπιπόλαιον αὐτῶν ἐστι τὸ γένος, εἴ γ’ ἐν ταῖς ἐσχατιαῖς τῆς
 οἰκουμένης καὶ ποτάμια τὰ τυχόντα ψήγματα χρυσοῦ καταφέρει
 καὶ ταῦτα γυναῖκες καὶ ἄνδρες ἀσθενεῖς
 τὰ σώματα σὺν ταῖς ἄμμοις ὑποψήχοντες διιστᾶσι καὶ
 πλύναντες ἄγουσιν ἐπὶ τὴν χώνην, ὡς παρὰ τοῖς Ἐλουητίοις
 φησὶν ὁ ἐμὸς Ποσειδώνιος ( FHG III 273 ) καὶ
 ἄλλοις τισὶ τῶν Κελτῶν. καὶ τά τε πάλαι μὲν Ῥιπαῖα
 καλούμενα ὄρη, εἶθ’ ὕστερον Ὄλβια προσαγορευθέντα, νῦν δὲ
 Ἄλπια (ἔστι δὲ τῆς Γαλατίας) αὐτομάτως ὕλης ἐμπρησθείσης
 ἀργύρῳ διερρύη. τὸ μέντοι γε πολὺ τούτου βαθείαις καὶ
 κακοπαθέσι μεταλλείαις εὑρίσκεται κατὰ τὸν Φαληρέα
 Δημήτριον ἐλπιζούσης τῆς πλεονεξίας ἀνάξειν ἐκ τῶν μυχῶν
 τῆς γῆς αὐτὸν τὸν Πλούτωνα. χαριεντιζόμενος γοῦν φησιν ὅτι
 ‘πολλάκις καταναλώσαντες τὰ φανερὰ τῶν ἀδήλων ἕνεκα ἃ μὲν
 ἔμελλον οὐκ ἔλαβον, ἃ δ’ εἶχον ἀπέβαλον ὥσπερ αἰνίγματος
 τρόπον ( Hom. ep. 16 ) ἀτυχοῦντες.’

Λακεδαιμόνιοι δ’ ὑπὸ τῶν ἐθῶν κωλυόμενοι εἰσφέρειν εἰς τὴν
 Σπάρτην, ὡς ὁ αὐτὸς ἱστορεῖ Ποσειδώνιος ( l.
 s. ), καὶ κτᾶσθαι ἄργυρον καὶ χρυσὸν ἐκτῶντο μὲν
 οὐδὲν ἧττον, παρακατετίθεντο δὲ τοῖς ὁμόροις Ἀρκάσιν· εἶτα
 πολεμίους αὐτοὺς ἔσχον ἀντὶ φίλων, ὅπως ἀνυπεύθυνον τὸ
 ἄπιστον διὰ τὴν ἔχθραν γένηται. τῷ μὲν οὖν ἐν Δελφοῖς
 Ἀπόλλωνι τὸν πρότερον ἐν τῇ Λακεδαίμονι χρυσὸν καὶ ἄργυρον
 ἱστοροῦσιν ἀνατεθῆναι, δημοσίᾳ δὲ εἰς τὴν πόλιν Λύσανδρον
 εἰσαγαγόντα πολλῶν κακῶν αἴτιον γενέσθαι. Γύλιππον γοῦν τὸν
 Συρακοσίους ἐλευθερώσαντα ἀποθανεῖν ἀποκαρτερήσαντα λόγος,
 καταγνωσθέντα ὑπὸ τῶν ἐφόρων ὡς νοσφισάμενον ἐκ τοῦ
 Λυσανδρείου χρήματος. τοῦ δὲ
 ἀνατιθεμένου θεῷ καὶ συγχωρουμένου δήμου καθάπερ κοσμήματος
 καὶ κτήματος οὐ ῥᾴδιον ἦν τὸν θνητὸν ὀλίγωρον γενέσθαι.

τῶν δὲ Γαλατῶν οἱ Σκορδίσται καλούμενοι χρυσὸν μὲν οὐκ
 εἰσάγουσιν εἰς τὴν αὑτῶν χώραν, λῃζόμενοι δὲ τὴν ἀλλοτρίαν
 καὶ ἀδικοῦντες τὸν ἄργυρον οὐ παραλείπουσι. τὸ
 δ’ ἔθνος αὐτῶν ἐστι μὲν λείψανον τῶν μετὰ Βρέννου
 στρατευσαμένων ἐπὶ τὸ Δελφικὸν μαντεῖον Γαλατῶν, Βαθάναττος
 δέ τις ἡγεμὼν αὐτοὺς διῴκισεν ἐπὶ τοὺς περὶ τὸν Ἴστρον
 τόπους .... ἀφ’ ἧς καὶ τὴν ὁδὸν δι’ ἧς ἐνόστησαν
 Βαθαναττίαν καλοῦσι καὶ τοὺς ἀπογόνους τοὺς ἐκείνου
 Βαθανάττους ἔτι καὶ νῦν προσαγορεύουσιν. ἀφωσιώκασι δὲ
 οὗτοι τὸν χρυσὸν καὶ οὐκ εἰσφέρουσιν εἰς τὰς πατρίδας, δι’ 
 ὃν πολλὰ καὶ δεινὰ ἔπαθον· ἀργύρῳ δὲ χρῶνται καὶ τούτου
 χάριν πολλὰ καὶ δεινὰ ποιοῦσιν. καίτοι γε ἐχρῆν οὐχὶ τὸ
 γένος τοῦ συληθέντος, ἀλλὰ τὴν ἱεροσυλήσασαν ἀσέβειαν
 ἐξορίσαι· εἰ δὲ μηδὲ τὸν ἄργυρον εἰσέφερον εἰς τὴν χώραν, ἢ
 περὶ τὸν χαλκὸν ἂν καὶ σίδηρον ἐπλημμέλουν ἢ εἰ μηδὲ ταῦτ᾽
 ἦν παρ’ αὐτοῖς, περὶ τῶν βρωτῶν καὶ ποτῶν καὶ τῶν ἄλλων
 ἀναγκαίων ὁπλομανοῦντες ἂν διετέλουν.’

τοσαῦτα καὶ τοῦ Ποντιανοῦ εἰπόντοσ — ἐφιλοτιμήσαντο γὰρ οἱ
 πολλοὶ τὰς τοῦ Οὐλπιανοῦ ἀπολύσασθαι προτάσεις· ὧν τὰς
 ὑπολειπομένας διελόμενοι ὁ μὲν Πλούταρχος ἔφη· ‘τὸ δὲ τοῦ
 παρασίτου ὄνομα πάλαι μὲν ἦν σεμνὸν καὶ ἱερόν. Πολέμων γοῦν
 (ὁ εἴτε Σάμιος ἢ Σικυώνιος εἴτ’ Ἀθηναῖος ὀνομαζόμενος χαίρει, ὡς ὁ Μοψεάτης Ἡρακλείδης λέγει
 καταριθμούμενος αὐτὸν καὶ ἀπ’ ἄλλων πόλεων· ἐπεκαλεῖτο δὲ
 καὶ στηλοκόπας, ὡς Ἡρόδικος ὁ Κρατήτειος εἴρηκε) γράψας
 περὶ παρασίτων φησὶν οὕτως ( fr. 78 Pr. )· ‘τὸ
 τοῦ παρασίτου ὄνομα νῦν μὲν ἄδοξόν ἐστι, παρὰ δὲ τοῖς
 ἀρχαίοις εὑρίσκομεν τὸν παράσιτον ἱερόν τι χρῆμα καὶ τῷ
 συνθοίνῳ παρόμοιον. ἐν Κυνοσάργει μὲν οὖν ἐν τῷ Ἡρακλείῳ
 στήλη τίς ἐστιν, ἐν ᾗ ψήφισμα μὲν Ἀλκιβιάδου, γραμματεὺς δὲ
 Στέφανος Θουκυδίδου, λέγεται δ’ ἐν αὐτῷ περὶ τῆς
 προσηγορίας οὕτως· ‘τὰ δὲ ἐπιμήνια θυέτω ὁ ἱερεὺς μετὰ τῶν
 παρασίτων. οἱ δὲ παράσιτοι ἔστων ἐκ τῶν νόθων καὶ τῶν
 τούτων παίδων κατὰ τὰ πάτρια. ὃς δ’ ἂν μὴ ᾽θέλῃ
 παρασιτεῖν, εἰσαγέτω καὶ περὶ τούτων εἰς τὸ δικαστήριον.’
 ἐν δὲ τοῖς κύρβεσι τοῖς περὶ τῶν Δηλιαστῶν οὕτως γέγραπται·
 ‘καὶ τὼ κήρυκε ἐκ τοῦ γένους τῶν Κηρύκων τοῦ τῆς
 μυστηριώτιδος. τούτους δὲ παρασιτεῖν ἐν τῷ Δηλίῳ ἐνιαυτόν.’
 ἐν δὲ Παλληνίδι τοῖς ἀναθήμασιν ἐπιγέγραπται τάδε·
 ‘ἄρχοντες καὶ παράσιτοι ἀνέθεσαν οἱ ἐπὶ Πυθοδώρου ἄρχοντος
 στεφανωθέντες χρυσῷ στεφάνῳ. ἐπὶ Διφίλης ἱερείας παράσιτοι
 Ἐπίλυκος ... στράτου Γαργήττιος, Περικλῆς Περικλείτου
 Πιτθεύς, Χαρῖνος Δημοχάρους Γαργήττιος.’ κἀν τοῖς τοῦ
 βασιλέως δὲ νόμοις γέγραπται· ‘θύειν τῷ Ἀπόλλωνι τοὺς
 Ἀχαρνέων παρασίτους.’ Κλέαρχος δ’ ὁ Σολεύς, εἷς δ’ οὗτος
 τῶν Ἀριστοτέλους ἐστὶ μαθητῶν, ἐν τῷ πρώτῳ τῶν βίων τάδε
 γράφει ( FHG II 303 )· ‘ἔτι
 δὲ παράσιτον νῦν μὲν τὸν ἕτοιμον, τότε δὲ τὸν εἰς τὸ
 συμβιοῦν κατειλεγμένον. ἐν γοῦν τοῖς παλαιοῖς νόμοις ....
 αἱ πλεῖσται τῶν πόλεων ἔτι καὶ τήμερον ταῖς ἐντιμοτάταις
 ἀρχαῖς συγκαταλέγουσι παρασίτους.’ Κλείδημος δ’ ἐν τῇ
 Ἀτθίδι φησί ( FHG I 361 )· ‘καὶ παράσιτοι δ᾽
 ᾑρέθησαν τῷ Ἠρακλεῖ.’ καὶ Θεμίσων δ’ ἐν Παλληνίδι·
 ‘ἐπιμελεῖσθαι δὲ τὸν βασιλέα τὸν ἀεὶ βασιλεύοντα καὶ
 τοὺς ἄρχοντασ καὶ τοὺς παρασίτους οὓς ἂν ἐκ τῶν
 δήμων προσαιρῶνται καὶ τοὺς γέροντας καὶ τὰς γυναῖκας τὰς
 πρωτοπόσεις.’

ἔχεις δὲ κἀκ τούτων, καλέ μου Οὐλπιανέ, ζητεῖν τίνες αἱ
 πρωτοπόσεις γυναῖκες. ἀλλὰ μὴν (περὶ γὰρ τῶν παρασίτων ὁ
 λόγος) κἀν τῷ Ἀνακείῳ ἐπί τινος στήλης γέγραπται· ‘τοῖν δὲ
 βοοῖν τοῖν ἡγεμόνοιν τοῖν ἐξαιρουμένοιν τὸ μὲν τρίτον μέρος
 εἰς τὸν ἀγῶνα, τὰ δὲ δύο μέρη τὸ μὲν ἕτερον τῷ ἱερεῖ, τὸ δὲ
 τοῖς παρασίτοις.’ Κράτης δ’ ἐν δευτέρῳ Ἀττικῆς διαλέκτου
 φησί· ‘καὶ ὁ παράσιτος νῦν ἐπ’ ἄδοξον μετάκειται πρᾶγμα,
 πρότερον δ’ ἐκαλοῦντο παράσιτοι οἱ ἐπὶ τὴν τοῦ ἱεροῦ σίτου
 ἐκλογὴν αἱρούμενοι καὶ ἦν ἀρχεῖόν τι παρασίτων. διὸ καὶ ἐν
 τῷ τοῦ βασιλέως νόμῳ γέγραπται ταυτί· ‘ἐπιμελεῖσθαι δὲ τὸν
 βασιλεύοντα τῶν τε ἀρχόντων ὅπως ἂν καθιστῶνται καὶ τοὺς
 παρασίτους ἐκ τῶν δήμων αἱρῶνται κατὰ τὰ γεγραμμένα. τοὺς
 δὲ παρασίτους ἐκ τῆς βουκολίας ἐκλέγειν ἐκ τοῦ μέρους τοῦ
 ἑαυτῶν ἕκαστον ἑκτέα κριθῶν δαίνυσθαί τε τοὺς ὄντας
 Ἀθηναίων ἐν τῷ ἱερῷ κατὰ τὰ πάτρια. τὸν
 δ’ ἑκτέα παρέχειν εἰς τὰ ἀρχεῖα τῷ Ἀπόλλωνι τοὺς Ἀχαρνέων
 παρασίτους ἀπὸ τῆς ἐκλογῆς τῶν κριθῶν.’ ὅτι δὲ καὶ ἀρχεῖον
 ἦν αὐτῶν ἐν τῷ αὐτῷ νόμῳ τάδε γέγραπται· ‘εἰς τὴν ἐπισκευὴν
 τοῦ νεὼ τοῦ ἀρχείου καὶ τοῦ παρασιτίου καὶ τῆς
 οἰκίας τῆς ἱερᾶς διδόναι τὸ ἀργύριον ὁπόσου ἂν οἱ τῶν ἱερῶν
 ἐπισκευασταὶ μισθώσωσιν.’ ἐκ τούτου δῆλόν ἐστιν ὅτι ἐν ᾧ
 τὰς ἀπαρχὰς ἐτίθεσαν τοῦ ἱεροῦ σίτου οἱ παράσιτοι τοῦτο
 παρασίτιον προσηγορεύετο.’ ταὐτὰ ἱστορεῖ καὶ Φιλόχορος ἐν
 τῇ ἐπιγραφομένῃ Τετραπόλει ( FHG I 410 )
 μνημονεύων τῶν καταλεγομένων τῷ Ἡρακλεῖ παρασίτων καὶ
 Διόδωρος ὁ Σινωπεὺς κωμῳδιοποιὸς ἐν Ἐπικλήρῳ, οὗ τὸ
 μαρτύριον ὀλίγον ὕστερον παραθήσομαι ( p. 239
 b ). Ἀριστοτέλης δ’ ἐν τῇ Μεθωναίων πολιτείᾳ
 ( fr. 426 R ) ‘παράσιτοι’, φησί, ‘τοῖς μὲν
 ἄρχουσι δύο καθ’ ἕκαστον ἦσαν, τοῖς δὲ πολεμάρχοις εἷς·
 τεταγμένα δὲ ἐλάμβανον παρ’ ἄλλων τέ τινων καὶ τῶν ἁλιέων
 ὄψον.’

τὸν δὲ νῦν λεγόμενον παράσιτον Καρύστιος ὁ Περγαμηνὸς ἐν τῷ
 περὶ διδασκαλιῶν εὑρεθῆναί φησιν ὑπὸ πρώτου Ἀλέξιδος,
 ἐκλαθόμενος ὅτι Ἐπίχαρμος ἐν Ἐλπίδι ἢ Πλούτῳ ( p. 225
 L ) παρὰ πότον αὐτὸν εἰσήγαγεν οὑτωσὶ λέγων·
 
 ἀλλ’ ἄλλος ἔστειχ’ ὧδε τοῦδε κατὰ πόδας, 
 τὸν ῥᾳδίως λαψῇ τυ καιτοίνυν γαθην 
 εὔωνον ἀείσιτον. Β. ἀλλ’ ἔμπας ὅδε 
 ἄμυστιν ὥσπερ κύλικα πίνει τὸν βίον. 
 καὶ αὐτὸν ποιεῖ τὸν παράσιτον λέγοντα τοιάδε πρὸς
 τὸν πυνθανόμενον· 
 
 συνδειπνέων τῷ λῶντι, καλέσαι δεῖ μόνον, 
 καὶ τῷ γα μὴ λιῶντι, κωὐδὲν δεῖ καλεῖν· 
 τηνεὶ δὲ χαρίης τ’ εἰμὶ καὶ ποιέω πολὺν 
 γέλωτα καὶ τὸν ἱστιῶντ’ ἐπαινέω. 
 καἴ κά τις ἀντίον λίῃ τήνῳ λέγειν, 
 τήνῳ κυδάζομαί τε κἀπ’ ὦν ἠχθόμαν. 
 κἤπειτα πολλὰ καταφαγών, πόλλ’ ἐμπιὼν 
 ἄπειμι· λύχνον δ’ οὐχ ὁ παῖς μοι συμφέρει· 
 ἕρπω δ’ ὀλισθράζων τε καὶ κατὰ σκότος 
 ἔρημος· αἴ κα δ’ ἐντύχω τοῖς περιπόλοις, 
 τοῦθ’ οἷον ἀγαθὸν ἐπιλέγω τοῖς θεοῖς ὅτι 
 οὐ λῶντι πλεῖον, ἀλλὰ μαστιγῶντί με. 
 ἐπεὶ δέ χ’ εἵκω οἴκαδις καταφθαρείς, 
 ἄστρωτος εὕδω· καὶ τὰ μὲν πρῶτ’ οὐ κοῶ, 
 ἇς κά μ’ ἄκρατος οἶνος ἀμφέπῃ φρένας.

καὶ ἄλλα δὲ τοιαῦτα ἐπιλέγει ὁ τοῦ Ἐπιχάρμου παράσιτος. ὁ
 δὲ παρὰ τῷ Διφίλῳ τάδε φησίν ( II 561 K )·
 
 ὅταν με καλέσῃ πλούσιος δεῖπνον ποιῶν, 
 οὐ κατανοῶ τὰ τρίγλυφ’ οὐδὲ τὰς στέγας, 
 οὐδὲ δοκιμάζω τοὺς Κορινθίους κάδους, 
 ἀτενὲς δὲ τηρῶ τοῦ μαγείρου τὸν καπνόν. 
 κἂν μὲν σφοδρὸς φερόμενος εἰς ὀρθὸν τρέχῃ, 
 
 γέγηθα καὶ χαίρω τε καὶ πτερύσσομαι· 
 ἂν δὲ πλάγιος καὶ λεπτός, εὐθέως νοῶ 
 ὅτι τοῦτό μοι τὸ δεῖπνον ἀλλ’ οὐδ’ αἷμ’ ἔχει. 
 πρῶτος δ’ Ὅμηρος, ὥς τινές φασιν, εἰσήγαγε
 παράσιτον, τὸν Ποδῆν εἶναι λέγων φίλον εἰλαπιναστὴν τοῦ
 Ἕκτορος ( P 575 )· 
 ἦν δέ τις ἐν Τρώεσσι Ποδῆς υἱὸς Ἠετίωνος, 
 ἀφνειός τ’ ἀγαθός τε· μάλιστα δέ μιν τίεν Ἕκτωρ 
 δήμου, ἐπεί οἱ ἑταῖρος ἔην φίλος εἰλαπιναστής. 
 τὸν γὰρ ἐν εἰλαπίνῃ φίλον εἴρηκεν τὸν ἐν τῷ
 δειπνεῖν. διὸ καὶ ποιεῖ αὐτὸν ὑπὸ Μενελάου τιτρωσκόμενον
 κατὰ τὴν γαστέρα· φησὶν δ’ ὁ Σκήψιος Δημήτριος ( fr.
 74 Gaede ), ὡς καὶ Πάνδαρον διὰ τὸ ἐπιωρκηκέναι
 κατὰ τῆς γλώττης. τιτρώσκει δ’ αὐτὸν Σπαρτιάτης ἄνθρωπος
 τὴν αὐτάρκειαν ἐζηλωκώς.

οἱ δ’ ἀρχαῖοι ποιηταὶ τοὺς παρασίτους κόλακας ἐκάλουν, ἀφ᾽
 ὧν καὶ Εὔπολις τῷ δράματι τὴν ἐπιγραφὴν ἐποιήσατο, τὸν
 χορὸν τῶν Κολάκων ποιήσας τάδε λέγοντα ( I 301
 K )· 
 ἀλλὰ δίαιταν ἣν ἔχουσ’ οἱ κόλακες πρὸς ὑμᾶς 
 λέξομεν· ἀλλ’ ἀκούσαθ᾽, ὡς ἐσμὲν ἅπαντα κομψοὶ 
 ἄνδρες· ὅτοισι πρῶτα μὲν παῖς ἀκόλουθός ἐστιν 
 ἀλλότριος τὰ πολλά, μικρὸν δέ τι κἀμὸς αὐτοῦ. 
 ἱματίω δέ μοι δύ’ ἐστὸν χαρίεντε τούτω, 
 οἷν μεταλαμβάνων ἀεὶ θάτερον ἐξελαύνω 
 εἰς ἀγοράν. ἐκεῖ δ’ ἐπειδὰν κατίδω τιν’ ἄνδρα 
 ἠλίθιον, πλουτοῦντα δ᾽, εὐθὺς περὶ τοῦτον εἰμί. 
 
 κἄν τι τύχῃ λέγων ὁ πλούταξ, πάνυ τοῦτ’ ἐπαινῶ 
 καὶ καταπλήττομαι δοκῶν τοῖσι λόγοισι χαίρειν. 
 εἶτ’ ἐπὶ δεῖπνον ἐρχόμεσθ’ ἄλλυδις ἄλλος ἡμῶν 
 μᾶζαν ἐπ’ ἀλλόφυλον, οὗ δεῖ χαρίεντα πολλὰ 
 τὸν κόλακ’ εὐθέως λέγειν ἢ ᾽κφέρεται θύραζε. 
 οἶδα δ’ Ἀκέστορ’ αὐτὸ τὸν στιγματίαν παθόντα· 
 σκῶμμα γὰρ εἶπ’ ἀσελγές, εἶτ’ αὐτὸν ὁ παῖς θύραζε 
 ἐξαγαγὼν ἔχοντα κλοιὸν παρέδωκεν Οἰνεῖ.

τοῦ δὲ ὀνόματος τοῦ παρασίτου μνημονεύει Ἀραρὼς ἐν Ὑμεναίῳ
 διὰ τούτων ( II 218 K )· 
 οὐκ ἔσθ’ ὅπως οὐκ εἶ παράσιτος, φίλτατε· 
 ὁ δ’ Ἰσχόμαχος ὁδὶ τρέφων σε τυγχάνει. 
 πολὺ δ’ ἐστὶ τὸ ὄνομα παρὰ τοῖς νεωτέροις. τὸ δὲ
 ῥῆμα παρὰ Πλάτωνι τῷ φιλοσόφῳ ἐν Λάχητι ( p. 179
 c )· φησὶ γάρ· ‘καὶ ἡμῖν τὰ μειράκια παρασιτεῖ.’
 παρασίτων δ’ εἶναί φησι γένη δύο Ἄλεξις ἐν Κυβερνήτῃ διὰ
 τούτων ( II 338 K )· 
 δύ’ ἐστί, Ναυσίνικε, παρασίτων γένη, 
 ἓν μὲν τὸ κοινὸν καὶ κεκωμῳδημένον, 
 οἱ μέλανες ἡμεῖς. θάτερον ζητῶ γένος, 
 σεμνοπαράσιτον ἐκ μέσου καλούμενον, 
 σατράπας παρασίτους καὶ στρατηγοὺς ἐπιφανεῖς 
 ὑποκρινόμενον εὖ τοῖς βίοις, ὀφρῦς ἔχον 
 χιλιοταλάντους ἀνακυλῖόν τ’ οὐσίας· 
 νοεῖς σὺ τὸ γένος καὶ τὸ πρᾶγμα; Ν. καὶ
 μάλα. 
 Α. τούτων δ’ ἑκατέρου τῶν γενῶν ὁ μὲν τύπος 
 
 τῆς ἐργασίας εἷς ἐστι, κολακείας ἀγών· 
 ὥσπερ ἐπὶ τῶν βίων δὲ τοὺς μὲν ἡ τύχη 
 ἡμῶν μεγάλοις προσένειμε, τοὺς δ’ ἐλάττοσι 
 εἶθ’ οἳ μὲν εὐποροῦμεν, οἳ δ’ ἀλύομεν. 
 ἆρά γε διδάσκων, Ναυσίνικ᾽; Ν. οὐκ ἀστόχως, 
 ἀλλ’ ἄν σ’ ἐπαινῶ μᾶλλον, αἰτήσεις μέ τι.

χαρακτηρίζει δ’ οὐκ ἀρρύθμως τὸν παράσιτον ὁποῖός τίς ἐστι
 Τιμοκλῆς ἐν Δρακοντίῳ οὕτως ( II 454 K )· 
 ἔπειτ’ ἐγὼ παράσιτον ἐπιτρέψω τινὶ 
 κακῶς λέγειν; ἥκιστά γ᾽· οὐδὲν ἔστι γὰρ 
 ἐν τοῖς τοιούτοις χρησιμώτερον γένος. 
 εἰ δ’ ἐστὶ τὸ φιλέταιρον ἕν τι τῶν
 καλῶν, 
 ἀνὴρ παράσιτος τοῦτο ποιεῖ διὰ τέλους. 
 ἐρᾷς, συνεραστὴς ἀπροφάσιστος γίγνεται. 
 πράσσεις τι, πράξει συμπαρὼν ὅ τι ἂν δέῃ, 
 δίκαια ταὐτὰ τῷ τρέφοντι νενομικώς, 
 ἐπαινέτης θαυμαστὸς οἷος τῶν φίλων. 
 χαίρουσι δείπνων ἡδοναῖς ἀσυμβόλοις· 
 τίς δ’ οὐχὶ θνητῶν; ἢ τίς ἥρως ἢ θεὸς 
 ἀποδοκιμάζει τὴν τοιαύτην διατριβήν; 
 ἵνα μὴ δὲ πολλὰ μακρολογῶ δι’ ἡμέρας, 
 τεκμήριόν τι παμμέγεθες οἶμαί γ’ ἐρεῖν, 
 ὁ τῶν παρασίτων ὡς τετίμηται βίος. 
 γέρα γὰρ αὐτοῖς ταὐτὰ τοῖς τὠλύμπια 
 νικῶσι δίδοται χρηστότητος εἵνεκα, 
 σίτησις. οὗ γὰρ μὴ τίθενται συμβολαί, 
 πρυτανεῖα ταῦτα πάντα προσαγορεύεται.

καὶ Ἀντιφάνης δὲ ἐν Διδύμοις φησίν ( II 43
 K )· 
 ὁ γὰρ παράσιτός ἐστιν, ἂν ὀρθῶς σκοπῇς, 
 κοινωνὸς ἀμφοῖν τῆς τύχης καὶ τοῦ βίου. 
 οὐδεὶς παράσιτος εὔχετ’ ἀτυχεῖν τοὺς φίλους, 
 τοὐναντίον δὲ πάντας εὐτυχεῖν ἀεί. 
 ἐστὶν πολυτελὴς τῷ βίῳ τις· οὐ φθονεῖ, 
 μετέχειν δὲ τούτων εὔχετ’ αὐτῷ συμπαρών. 
 κἀστὶν φίλος γενναῖος ἀσφαλής θ’ ἅμα, 
 οὐ μάχιμος, οὐ πάροξυς, οὐχὶ βάσκανος, 
 ὀργὴν ἐνεγκεῖν ἀγαθός· ἂν σκώπτῃς, γελᾷ· 
 ἐρωτικός, γελοῖος, ἱλαρὸς τῷ τρόπῳ· 
 πάλιν στρατιώτης ἀγαθὸς εἰς ὑπερβολήν, 
 ἂν ᾖ τὸ σιτάρκημα δεῖπνον εὐτρεπές.

καὶ Ἀριστοφῶν δὲ ἐν Ἰατρῷ φησι ( II 277
 K )· 
 βούλομαι δ’ αὐτῷ προειπεῖν οἷός εἰμι τοὺς
 τρόπους· 
 ἄν τις ἑστιᾷ, πάρειμι πρῶτος, ὥστ’ ἤδη πάλαι 
 .... ζωμὸς καλοῦμαι. δεῖ τιν’ ἄρασθαι μέσον 
 τῶν παροινούντων, παλαιστὴν νόμισον αὐταργειον 
 μ’ ὁρᾶν. 
 προσβαλεῖν πρὸς οἰκίαν δεῖ, κριός· ἀναβῆναί τι
 πρὸς 
 κλιμάκιον ... Καπανεύς· ὑπομένειν πληγὰς ἄκμων· 
 κονδύλους πλάττειν δὲ Τελαμών· τοὺς καλοὺς πειρᾶν
 καπνός. 
 κἀν Πυθαγοριστῇ δέ φησι ( II 280 K )·
 
 πρὸς μὲν τὸ πεινῆν ἐσθίειν τε μηδὲ ἓν 
 νόμιζ’ ὁρᾶν Τιθύμαλλον ἢ Φιλιππίδην. 
 
 ὕδωρ δὲ πίνειν βάτραχος, ἀπολαῦσαι θύμων 
 λαχάνων τε κάμπη, πρὸς τὸ μὴ λοῦσθαι ῥύπος, 
 ὑπαίθριος χειμῶνα διάγειν κόψιχος, 
 πνῖγος ὑπομεῖναι καὶ μεσημβρίας λαλεῖν 
 τέττιξ, ἐλαίῳ μηδὲ χρίεσθαι τὸ πᾶν 
 κονιορτός, ἀνυπόδητος ὄρθρου περιπατεῖν 
 γέρανος, καθεύδειν μηδὲ μικρὸν νυκτερίς.

Ἀντιφάνης δ’ ἐν Προγόνοις ( II 94 K )· 
 τὸν τρόπον μὲν οἶσθά μου 
 ὅτι τῦφος οὐκ ἔνεστιν, ἀλλὰ τοῖς φίλοις 
 τοιοῦτός εἰμι δη τις τύπτεσθαι μύδρος, 
 τύπτειν κεραυνός, ἐκτυφλοῦν τιν’ ἀστραπή, 
 φέρειν τιν’ ἄρας ἄνεμος, ἀποπνῖξαι βρόχος, 
 θύρας μοχλεύειν σεισμὸς, εἰσπηδᾶν ἀκρίς, 
 δειπνεῖν ἄκλητος μυῖα, μὴ ᾽ξελθεῖν φρέαρ, 
 ἄγχειν, φονεύειν, μαρτυρεῖν, ὅσ’ ἂν μόνον 
 τύχῃ τις εἰπών, ταῦτ’ ἀπροσκέπτως ποιεῖν 
 ἅπαντα. καὶ καλοῦσί μ’ οἱ νεώτεροι 
 διὰ ταῦτα πάντα σκηπτόν· ἀλλ’ οὐδὲν μέλει 
 τῶν σκωμμάτων μοι· τῶν φίλων γὰρ ὢν φίλος 
 ἔργοισι χρηστός, οὐ λόγοις ἔφυν μόνον. 
 Δίφιλος δ’ ἐν Παρασίτῳ μελλόντων γίνεσθαι γάμων
 τὸν παράσιτον ποιεῖ λέγοντα τάδε ( II 561
 K ) 
 ἀγνοεῖς ἐν ταῖς ἀραῖς 
 ὅ τι ἔστιν, εἴ τις μὴ φράσει’ ὀρθῶς ὁδὸν 
 ἢ πῦρ ἐναύσει’ ἢ διαφθείρει’ ὕδωρ, 
 ἢ δειπνιεῖν μέλλοντα κωλύσαι τινά. 
 
 Εὔβουλος δὲ ἐν Οἰδίποδι ( II 189 K )·
 
 ὁ πρῶτος εὑρὼν τἀλλότρια δειπνεῖν ἀνὴρ 
 δημοτικὸς ἦν τις, ὡς ἔοικε, τοὺς τρόπους. 
 ὅστις δ’ ἐπὶ δεῖπνον ἢ φίλον τιν’ ἢ ξένον 
 καλέσας ἔπειτα συμβολὰς ἐπράξατο, 
 φυγὰς γένοιτο μηδὲν οἴκοθεν λαβών.

Διόδωρος δὲ ὁ Σινωπεὺς ἐν Ἐπικλήρῳ περὶ τοῦ παρασιτεῖν καὶ
 αὐτὸς οὐκ ἀγλαφύρως τάδε φησίν ( II 420 K )·
 
 βούλομαι δεῖξαι σαφῶς 
 ὡς σεμνόν ἐστι τοῦτο καὶ νενομισμένον 
 καὶ τῶν θεῶν εὕρημα· τὰς δ’ ἄλλας τέχνας 
 οὐδεὶς θεῶν κατέδειξεν, ἀλλ’ ἄνδρες σοφοί· 
 τὸ γὰρ παρασιτεῖν εὗρεν ὁ Ζεὺς ὁ φίλιος, 
 ὁ τῶν θεῶν μέγιστος ὁμολογουμένως. 
 οὗτος γὰρ εἰς τὰς οἰκίας εἰσέρχεται 
 οὐχὶ διακρίνας τὴν πενιχρὰν ἢ πλουσίαν. 
 οὗ δ’ ἂν καλῶς ἐστρωμένην κλίνην ἴδῃ, 
 παρακειμένην τε τὴν τράπεζαν πάνθ’ ἃ
 δεῖ 
 ἔχουσαν, ἤδη συγκατακλιθεὶς κοσμίως 
 ἀριστίσας ἑαυτόν, ἐντραγών, πιών, 
 ἀπέρχετ’ οἴκαδ’ οὐ καταβαλὼν συμβολάς. 
 κἀγὼ ποῶ νῦν τοῦτ᾽· ἐπὰν κλίνας ἴδω 
 ἐστρωμένας καὶ τὰς τραπέζας εὐτρεπεῖς 
 καὶ τὴν θύραν ἀνεῳγμένην, εἰσέρχομαι 
 ἐνθάδε σιωπῇ καὶ ποιήσας εὐσταλῆ 
 ἐμαυτόν, ὥστε μὴ ἐνοχλεῖν τὸν συμπότην, 
 πάντων ἀπολαύσας τῶν παρατεθέντων, πιών, 
 ἀπέρχομ’ οἴκαδ’ ὥσπερ ὁ Ζεὺς ὁ φίλιος. 
 
 ὅτι δ’ ἦν τὸ πρᾶγμ’ ἔνδοξον ἀεὶ καὶ 
 καλόν, ἐκεῖθεν ἂν γνοίη τις ἔτι σαφέστερον· τὸν Ἡρακλέα
 τιμῶσα λαμπρῶς ἡ πόλις ἐν ἅπασι τοῖς δήμοις θυσίας
 ποιουμένη εἰς τὰς θυσίας ταύτας παρασίτους τῷ θεῷ οὐπώποτ᾽
 ἀπεκλήρωσεν οὐδὲ παρέλαβεν εἰς ταῦτα τοὺς τυχόντας, ἀλλὰ
 κατέλεγεν ἐκ τῶν πολιτῶν δώδεκ’ ἄνδρας ἐπιμελῶς, ἐκλεξαμένη
 τοὺς ἐκ δύ’ ἀστῶν γεγονότας, ἔχοντας οὐσίας, καλῶς
 βεβιωκότας. εἶθ’ ὕστερον τὸν Ἡρακλέα μιμούμενοι τῶν εὐπόρων
 τινὲς παρασίτους ἑλόμενοι τρέφειν παρεκάλουν οὐχὶ τοὺς
 χαριεστάτους ἐκλεγόμενοι, τοὺς δὲ κολακεύειν δυναμένους καὶ
 πάντ’ ἐπαινεῖν· οἷς ἐπειδὰν προσερύγῃ ῥαφανῖδα καὶ σαπρὸν
 σίλουρον καταφαγών, ἴα καὶ ῥόδα φασὶν αὐτὸν ἠριστηκέναι.
 ἐπὰν δ’ ἀποπάρδῃ μετά τινος κατακείμενος τούτων, προσάγων
 τὴν ῥῖνα δεῖθ’ αὑτῷ φράσαι· ‘πόθεν τὸ θυμίαμα τοῦτο
 λαμβάνεις;’ διὰ τοὺς τοιούτους τοὺς ἀσελγῶς χρωμένους τὸ
 τίμιον καὶ τὸ καλὸν αἰσχρόν ἐστι νῦν.

καὶ Ἀξιόνικος δ’ ἐν Χαλκιδικῷ φησιν ( II 414
 K )· 
 ὅτε τοῦ παρασιτεῖν πρῶτον ἠράσθην μετὰ 
 Φιλοξένου τῆς Πτερνοκοπίδος νέος ἔτ’ ὤν, 
 
 πληγὰς ὑπέμενον κονδύλων καὶ τρυβλίων 
 ὀστῶν τε τὸ μέγεθος τοσαύτας ὥστε με 
 ἐνίοτε τοὐλάχιστον ὀκτὼ τραύματα 
 ἔχειν. ἐλυσιτέλει γάρ· ἥττων εἰμὶ γὰρ 
 τῆς ἡδονῆς. ἔπειτα καὶ τρόπον τινὰ 
 τὸ πρᾶγμά μοι λυσιτελὲς εἶναι νενόμικα. 
 οἷον φίλερίς τίς ἐστι καὶ μάχεταί τί μοι· 
 μετεβαλόμην πρὸς τοῦτον ὅσα τ’ εἴρηκέ με 
 κακῶς ὁμολογῶν εὐθέως οὐ βλάπτομαι. 
 πονηρὸς ὤν τε χρηστὸς εἶναι φησί τις· 
 ἐγκωμιάζων τοῦτον ἀπέλαβον χάριν. 
 γλαύκου βεβρωκὼς τέμαχος ἑφθὸν τήμερον 
 αὔριον ἕωλον τοῦτ’ ἔχων οὐκ ἄχθομαι. 
 τοιοῦτος ὁ τρόπος ἐστὶν ἡ φύσις τέ μου. 
 Ἀντίδοτος δ’ ἐν τῷ ἐπιγραφομένῳ Πρωτοχόρῳ παράγει
 τινα παραπλήσιον τοῖς ἐν τῷ Κλαυδίῳ νῦν σοφιστεύουσιν, ὧν
 οὐδὲ μεμνῆσθαι καλόν, τοιαῦτα περὶ παρασιτικῆς τέχνης
 λέγοντα ( II 310 K )· 
 κατὰ τὴν στάσιν δὴ στάντες ἀκροάσασθέ μου. 
 πρὶν ἐγγραφῆναι καὶ λαβεῖν τὸ χλαμύδιον 
 περὶ τοῦ παρασιτεῖν εἴ τις ἐμπέσοι λόγος, 
 τὸ τεχνίον αἰεὶ τοῦτό μοι κατεπίνετο, 
 καὶ παιδομαθὴς πρὸς αὐτὸ τὴν διάνοιαν ἦν.

παράσιτοι δ’ ἐπ’ ὀνόματος ἐγένοντο Τιθύμαλλος μέν, οὗ
 μνημονεύει Ἄλεξις ἐν Μιλησίᾳ καὶ ἐν Ὀδυσσεῖ ὑφαίνοντι· ἐν
 δὲ Ὀλυνθίοις φησίν ( II 355 K )· 
 ὁ δὲ σὸς πένης ἔστ᾽, ὦ γλυκεῖα· τοῦτο δὲ 
 
 δέδοιχ’ ὁ θάνατος τὸ γένος, ὥς φασιν, μόνον· 
 ὁ γοῦν Τιθύμαλλος ἀθάνατος περιέρχεται. 
 Δρόμων δ’ ἐν Ψαλτρίᾳ ( II 419 K )·
 
 ὑπερῃσχυνόμην 
 μέλλων ἀσύμβολος πάλιν δειπνεῖν· πάνυ 
 αἰσχρὸν γάρ . Β. ἀμέλει· τὸν Τιθύμαλλον
 γοῦν ἀεὶ 
 ἐρυθρότερον κόκκου περιπατοῦντ’ ἔσθ’ ὁρᾶν· 
 οὕτως ἐρυθριᾷ συμβολὰς οὐ κατατιθείς. 
 Τιμοκλῆς Κενταύρῳ ἢ Δεξαμενῷ ( II 460
 K )· 
 Τιθύμαλλον αὐτὸν καὶ παράσιτον ἀποκαλῶν. 
 ἐν δὲ Καυνίοις ( ib. 460 )· 
 ἤδη προσενήνεκται. τί μέλλει; σπεύδετε, 
 ὦτάν. ὁ γὰρ Τιθύμαλλος οὕτως ἀνεβίω 
 κομιδῇ τεθνηκώς, τῶν ἀν’ ὀκτὼ τοὐβολοῦ 
 θέρμους μαλάξας. οὐκ ἀπεκαρτέρησε γὰρ 
 ἐκεῖνος, ἀλλ’ ἐκαρτέρησ᾽, ὦ φίλτατε, 
 πεινῶν. 
 ἐν δ’ Ἐπιστολαῖς ( ib. 456 )· 
 οἴμοι κακοδαίμων, ὡς ἐρῶ· μὰ τοὺς θεούς, 
 Τιθύμαλλος οὐδεπώποτ’ ἠράσθη φαγεῖν 
 οὕτω σφόδρ’ οὐδὲ Κόρμος ἱμάτιον λαβεῖν, 
 οὐ Νεῖλος ἄλφιτ᾽, οὐ Κόρυδος ἀσύμβολος 
 κινεῖν ὀδόντας. 
 Ἀντιφάνης Τυρρηνῷ ( II 103 K )· 
 ἀρετὴ τὸ προῖκα τοῖς φίλοις ὑπηρετεῖν. 
 Β. λέγεις ἔσεσθαι τὸν Τιθύμαλλον
 πλούσιον. 
 εἰ πράξεται γὰρ μισθὸν ἐκ τοῦ σοῦ λόγου 
 
 παρ’ οἷσι δειπνεῖ προῖκα, συλλέξει συχνήν.

ἦν δὲ καὶ ὁ Κόρυδος τῶν δι’ ὀνόματος παρασίτων. μνημονεύει
 δ’ αὐτοῦ Τιμοκλῆς ἐν Ἐπιχαιρεκάκῳ οὕτως ( II 456
 K )· 
 ἀγορὰν ἰδεῖν εὔοψον εὐποροῦντι μὲν 
 ἥδιστον, ἂν δ’ ἀπορῇ τις, ἀθλιώτατον. 
 ὁ γοῦν Κόρυδος ἄκλητος, ὡς ἐμοὶ δοκεῖ, 
 γενόμενος ὠψώνει παρ’ αὑτὸν οἴκαδε. 
 ἦν δὲ τὸ πάθος γέλοιον, οἴμοι, τέτταρας 
 χαλκοῦς ἔχων ἄνθρωπος, ἐγχέλεις ὁρῶν, 
 θύννεια, νάρκας, καράβους ᾑμωδία. 
 καὶ ταῦτα πάντῃ μὲν περιελθὼν ἤρετο 
 ὁπόσου, πυθόμενος δ’ ἀπέτρεχ’ εἰς τὰς μεμβράδας. 
 Ἄλεξις Δημητρίῳ ἢ Φιλεταίρῳ ( II 314
 K )· 
 ἀλλ’ αἰσχύνομαι 
 τὸν Κόρυδον, εἰ δόξω συναριστᾶν τισιν 
 οὕτω προχείρως· οὐκ ἀπαρνοῦμαι δ’ ὅμως. 
 οὐδὲ γὰρ ἐκεῖνος, ἂν καλῇ τις. 
 ἐν δὲ Τίτθῃ ( ib. 380 )· 
 ὁ Κόρυδος οὗτος, ὁ τὰ γέλοι’ εἰθισμένος 
 λέγειν, Βλεπαῖος βούλετ’ εἶναι. Β. νοῦν γ’ ἔχων· 
 πλουτεῖ γὰρ ὁ Βλεπαῖος. 
 Κρατῖνος δ’ ὁ νεώτερος ἐν Τιτᾶσι ( II 291
 K )· 
 Κόρυδον τὸν χαλκότυπον πεφύλαξο, 
 ἢν μὴ σοὶ νομιεῖς αὐτὸν μηθὲν καταλείψειν, 
 μηδ’ ὄψον κοινῇ μετὰ τούτου πώποτε δαίσῃ 
 τοῦ Κορύδου, προλέγω σοι· ἔχει γὰρ χεῖρα κραταιάν,
 
 
 χαλκῆν, ἀκάματον, πολὺ κρείττω τοῦ πυρὸς αὐτοῦ. 
 ὅτι δὲ γέλοια ἔλεγεν ὁ Κόρυδος καὶ ἐπὶ τούτοις
 γελᾶσθαι ἤθελεν ὁ αὐτὸς Ἄλεξις ἐν Ποιηταῖς φησι ( II
 365 K )· 
 πάνυ τοι βούλομαι 
 οὗτος γελᾶσθαι καὶ γέλοι’ ἀεὶ λέγειν 
 μετὰ τὸν Κόρυδον μάλιστ’ Ἀθηναίων πολύ. 
 ἀναγράφει δὲ αὐτοῦ τὰ ἀπομνημονεύματα Λυγκεὺς ὁ
 Σάμιος Εὐκράτην αὐτὸν καλεῖσθαι κυρίως φάσκων. γράφει δ᾽
 οὕτως· ‘Εὐκράτης ὁ Κόρυδος πίνων παρά τινι σαθρᾶς οὔσης τῆς
 οἰκίας ‘ἐνταῦθα’, φησίν, ‘δειπνεῖν δεῖ ὑποστήσαντα τὴν
 ἀριστερὰν χεῖρα ὥσπερ αἱ Καρυάτιδες.’

Φιλόξενος δ’ ἡ Πτερνοκοπὶς ἐμπεσόντος λόγου ὅτι αἱ κίχλαι
 τίμιαί εἰσι καὶ τοῦ Κορύδου παρόντος, ὃς ἐδόκει
 πεπορνεῦσθαι, ‘ἀλλ’ ἐγώ’, ἔφη, ‘μνημονεύω ὅτε ὁ κόρυδος
 ὀβολοῦ ἦν.’ ἦν δὲ καὶ ὁ Φιλόξενος τῶν παρασίτων, ὡς
 Ἀξιόνικος εἴρηκεν ἐν τῷ Χαλκιδικῷ· πρόκειται δὲ τὸ
 μαρτύριον ( p. 239 f ). μνημονεύει δ’ αὐτοῦ καὶ
 Μένανδρος ἐν Κεκρυφάλῳ αὐτὸ μόνον Πτερνοκοπίδα αὐτὸν καλῶν.
 μνημονεύει δ’ αὐτοῦ καὶ Μάχων ὁ κωμῳδιοποιὸς ὁ Κορίνθιος
 μὲν ἢ Σικυώνιος γενόμενος, ἐν Ἀλεξανδρείᾳ δὲ τῇ ἐμῇ
 καταβιοὺς καὶ διδάσκαλος γενόμενος τῶν κατὰ κωμῳδίαν μερῶν
 Ἀριστοφάνους τοῦ γραμματικοῦ· ὃς καὶ ἀπέθανεν ἐν τῇ
 Ἀλεξανδρείᾳ, καὶ ἐπιγέγραπται αὐτοῦ τῷ μνήματι· 
 τῷ κωμῳδογράφῳ, κούφη κόνι, τὸν φιλάγωνα 
 κισσὸν ὑπὲρ τύμβου ζῶντα Μάχωνι φέροις. 
 
 οὐ γὰρ ἔχεις κηφῆνα παλίμπλυτον, ἀλλ’ ἄρα τέχνης 
 ἄξιον ἀρχαίης λείψανον ἀμφίεσαι. 
 τοῦτο δ’ ὁ πρέσβυς ἐρεῖ· ‘Κέκροπος πόλι, καὶ παρὰ
 Νείλῳ 
 ἔστιν ὅτ’ ἐν Μούσαις δριμὺ πέφυκε φυτόν.’ 
 ἐν τούτοις δηλοῖ σαφῶς ὅτι Ἀλεξανδρεὺς ἦν γένος. ὁ
 δ’ οὖν Μάχων τοῦ Κορύδου μνημονεύει ἐν τούτοις· 
 τὸν Κόρυδον ἠρώτησεν Εὐκράτη ποτὲ 
 τῶν συμπαρόντων πῶς κέχρητ’ αὐτῷ ποτε 
 Πτολεμαῖος. ‘οὐκ οἶδ᾽, εἶπεν, οὐδέπω σαφῶς· 
 πεπότικε μὲν γὰρ ὥσπερ ἰατρός μ᾽, ἔφη, 
 ἃ δεῖ· φαγεῖν δὲ σιτί’ οὐ δέδωκέ πω.’ 
 Λυγκεὺς δὲ ἐν δευτέρῳ περὶ Μενάνδρου ‘ἐπὶ
 γελοίοις’, φησί, ‘δόξαν εἰληφότες Εὐκλείδησ ὁ
 Σμικρίνου καὶ Φιλόξενος ἡ Πτερνοκοπίς· ὧν ὁ μὲν Εὐκλείδης
 ἀποφθεγγόμενος οὐκ ἀνάξια βιβλίου καὶ μνήμης ἐν τοῖς ἄλλοις
 ἦν ἀηδὴς καὶ ψυχρός, ὁ δὲ Φιλόξενος οὐδὲν ἐπὶ κεφαλαίου
 περιττὸν λέγων ὅτε λαλήσειεν, εἰ πικρανθείη πρός τινα τῶν
 συζώντων καὶ διηγήσαιτο, πᾶν ἐπαφροδισίας καὶ χάριτος ἦν
 μεστόν. καίτοι γε συνέβη τὸν μὲν Εὐκλείδην κατὰ τὸν βίον
 ...., τὸν δὲ Φιλόξενον ὑπὸ πάντων φιλεῖσθαι καὶ
 τιμᾶσθαι.’

Μοσχίωνος δέ τινος παρασίτου μνημονεύων Ἄλεξις ἐν Τροφωνίῳ
 παραμασήτην αὐτὸν ἐν τούτοις καλεῖ ( II 383 K )·
 
 
 εἶθ’ ὁ Μοσχίων 
 ὁ παραμασήτης ἐν βροτοῖς αὐδώμενος. 
 ἐν δὲ τῷ Παγκρατιαστῇ Ἄλεξις τρεχεδείπνους
 καταλέγων φησίν ( II 359 K )· 
 πρῶτον μὲν ἦν σοι Καλλιμέδων ὁ Κάραβος, 
 ἔπειτα Κόρυδος, Κωβίων, Κυρηβίων, 
 ὁ Σκόμβρος, ἡ Σεμίδαλις. Β. Ἡράκλεις φίλε, 
 ἀγοράσματ᾽, οὐ συμπόσιον εἴρηκας, γύναι. 
 Κυρηβίων δ’ ἐπεκαλεῖτο Ἐπικράτης ὁ Αἰσχίνου τοῦ
 ῥήτορος κηδεστής, ὥς φησι Δημοσθένης ἐν τῷ περὶ τῆς
 παραπρεσβείας ( § 287 ). τῶν δὲ τοιούτων
 ἐπιθέτων ἃ ἐπὶ χλεύῃ Ἀθηναῖοι παίζοντες ἔλεγον μνημονεύει
 Ἀναξανδρίδης ἐν Ὀδυσσεῖ οὕτως ( II 148 K )·
 
 ὑμεῖς γὰρ ἀλλήλους ἀεὶ χλευάζετ᾽, οἶδ’ ἀκριβῶς. 
 ἂν μὲν γὰρ ᾖ τις εὐπρεπής, ἱερὸν γάμον καλεῖτε. 
 ἐὰν δὲ μικρὸν παντελῶς ἀνθρώπιον, σταλαγμόν· 
 λαμπρός τις ἐξελήλυθ’ .... ὄλολυς οὗτός ἐστι· 
 λιπαρὸς περιπατεῖ Δημοκλῆς, ζωμὸς κατωνόμασται· 
 χαίρει τις αὐχμῶν ἢ ῥυπῶν, κονιορτὸς ἀναπέφηνεν· 
 ὄπισθεν ἀκολουθεῖ κόλαξ τῳ, λέμβος ἐπικέκληται· 
 τὰ πόλλ’ ἄδειπνος περιπατεῖ, κεστρῖνός ἐστι
 νῆστις· 
 εἰς τοὺς καλοὺς δ’ ἄν τις βλέπῃ, καπνὸς
 θεατροποιός· 
 ὑφείλετ’ ἄρνα ποιμένος παίζων, Ἀτρεὺς ἐκλήθη· 
 ἐὰν δὲ κριόν, Φρίξος, ἂν δὲ κωδάριον, Ἰάσων.

Χαιρεφῶντος δὲ τοῦ παρασίτου μέμνηται μὲν κἀν τοῖς πρὸ
 τούτων, ἀτὰρ δὴ καὶ Μένανδρος αὐτοῦ μνημονεύει ἐν
 Κεκρυφάλῳ. κἀν τῇ Ὀργῇ δέ φησι ( IV 179 M )· 
 
 διαφέρει Χαιρεφῶντος οὐδὲ γρῦ 
 ἅνθρωπος ὅστις ἐστίν, ὃς κληθείς ποτε 
 εἰς ἑστίασιν δωδεκάποδος ὄρθριος 
 πρὸς τὴν σελήνην ἔτρεχε τὴν σκιὰν ἰδὼν 
 ὡς ὑστερίζων, καὶ παρῆν ἅμ’ ἡμέρᾳ. 
 ἐν δὲ Μέθῃ ( IV 162 M )· 
 ἐμὲ γὰρ διέτριψεν ὁ 
 κομψότατος ἀνδρῶν Χαιρεφῶν ἱερὸν γάμον 
 φάσκων ποιήσειν δευτέρᾳ μετ’ εἰκάδας 
 καθ’ αὑτόν, ἵνα τῇ τετράδι δειπνῇ παρ’ ἑτέροις· 
 τὰ τῆς θεοῦ γὰρ πανταχῶς ἔχειν καλῶς. 
 μνημονεύει αὐτοῦ καὶ ἐν Ἀνδρογύνῳ ἢ Κρητί.
 Τιμοκλῆς δ’ ἐν Ἐπιστολαῖς καὶ ὡς Δημοτίωνι τῷ ἀσώτῳ
 παρασιτοῦντος αὐτοῦ μνημονεύει ( II 455 K )·
 
 ὁ Δημοτίων δὲ παραμενεῖν αὑτῷ δοκῶν 
 τἀργύριον οὐκ ἐφείδετ᾽, ἀλλὰ παρέτρεφε 
 τὸν βουλόμενον. ὁ Χαιρεφῶν μὲν παντελῶς 
 οἴκαδε βαδίζειν ᾤετο ὦ ταλάντατος. 
 καὶ μὴν ἔτι τοῦτ’ ἔστιν ἄξιον μόνον, 
 τὸν παραμασήτην λαμβάνειν δίκρουν ξύλον· 
 οὔτ’ εὔρυθμος γάρ ἐστιν οὔτ’ ἀχρήματος. 
 Ἀντιφάνης δ’ ἐν Σκύθῃ ( II 96 K )·
 
 ἐπὶ κῶμον δοκεῖ 
 ἴωμεν ὥσπερ ἔχομεν οὐκοῦν δᾷδα καὶ 
 στεφάνους λαβόντες. Χαιρεφῶν οὕτως ... 
 μεμάθηκε κωμάζειν ἄδειπνος. 
 
 Τιμόθεος Κυναρίῳ ( II 450 K )· 
 πειρώμεθ’ ὑποδύντ’ ἐς τὸ δεῖπνον ἀπιέναι. 
 εἰς ἑπτάκλινον δ’ ἐστίν, ὡς ἔφραζέ μοι, 
 ἂν μὴ παράβυστός που γένηται Χαιρεφῶν.

Ἀπολλόδωρος δ’ ὁ Καρύστιος ἐν Ἱερείᾳ ( IV 447
 M )· 
 καινόν γέ φασι Χαιρεφῶντ’ ἐν τοῖς γάμοις 
 ὡς τὸν Ὀφέλαν ἄκλητον εἰσδεδυκέναι. 
 σπυρίδα λαβὼν γὰρ καὶ στέφανον, ὡς ἦν σκότος, 
 φάσκων παρὰ τῆς νύμφης ὁ τὰς ὄρνεις φέρων 
 ἥκειν, δεδείπνηχ᾽, ὡς ἔοικεν, εἰσπεσών. 
 ἐν δὲ Σφαττομένῃ ( IV 449 M )· 
 καλῶ δ’ Ἄρη Νίκην τ’ ἐπ’ ἐξόδοις ἐμαῖς, 
 καλῶ δὲ Χαιρεφῶντα· κἂν γὰρ μὴ καλῶ, 
 ἄκλητος ἥξει. 
 Μάχων δ’ ὁ κωμικός φησιν· 
 ὁδὸν μακρὰν ἐλθόντος ἐπὶ δεῖπνόν ποτε 
 τοῦ Χαιρεφῶντος εἰς γάμους ἐξ ἄστεος 
 εἰπεῖν λέγουσι τὸν ποιητὴν Δίφιλον· 
 ‘εἰς τὰς ἑαυτοῦ, Χαιρεφῶν, σιαγόνας 
 ἔγκοψον ἥλους ἑκατέρᾳ γε τέτταρας, 
 ἵνα μὴ παρασείων καὶ μακρὰν ἑκάστοτε 
 ὁδὸν βαδίζων τὰς γνάθους διαστρέφῃς.’ 
 καὶ πάλιν· 
 ὁ Χαιρεφῶν κρεᾴδι’ ὠψώνει ποτέ, 
 καὶ τοῦ μαγείρου, φασίν, ὀστῶδες σφόδρα 
 
 αὐτῷ τι προσκόπτοντος ἀπὸ τύχης κρέας 
 εἶπεν· ‘μάγειρε, μὴ προσίστα τοῦτό μοι 
 τοὐστοῦν.’ ὁ δ’ εἶπεν· ‘ἀλλὰ μήν ἐστιν γλυκύ.’ 
 καὶ μὴν τὸ πρὸς ὀστοῦν φασι κρέας εἶναι γλυκύ. 
 ὁ Χαιρεφῶν δὲ ‘καὶ μάλ᾽, ὦ βέλτιστ᾽’, ἔφη, 
 ‘γλυκὺ μέν, προσιστάμενον δὲ λυπεῖ πανταχῇ.’ 
 τοῦ Χαιρεφῶντος καὶ σύγγραμμα ἀναγράφει Καλλίμαχος
 ἐν τῷ τῶν παντοδαπῶν πίνακι γράφων οὕτως ( fr. 100 8
 Schn )· ‘δεῖπνα ὅσοι ἔγραψαν· Χαιρεφῶν Κυρηβίωνι.’
 εἶθ’ ἑξῆς τὴν ἀρχὴν ὑπέθηκεν· ‘ἐπειδή μοι πολλάκις
 ἐπέστειλας ... στίχων τοε .’ καὶ ὁ
 Κυρηβίων δ’ ὅτι παράσιτος προείρηται ( p. 242
 d ).

καὶ Ἀρχεφῶντος δὲ τοῦ παρασίτου μνημονεύων ὁ Μάχων φησί·
 
 κληθεὶς ἐπὶ δεῖπνον ὁ παράσιτος Ἀρχεφῶν 
 ὑπὸ Πτολεμαίου τοῦ βασιλέως, ἡνίκα 
 κατέπλευσεν εἰς Αἴγυπτον ἐκ τῆς Ἀττικῆς, 
 ὄψου πετραίου παρατεθέντος ποικίλου 
 ἐπὶ τῆς τραπέζης καράβων τ’ ἀληθινῶν, 
 ἐπὶ πᾶσι λοπάδος τ’ εἰσενεχθείσης ἁδρᾶς, 
 ἐν ᾗ τεμαχιστοὶ τρεῖς ἐνῆσαν κωβιοί, 
 οὓς κατεπλάγησαν πάντες οἱ κεκλημένοι, 
 τῶν μὲν σκάρων ἀπέλαυε τῶν τριγλῶν θ’ ἅμα 
 καὶ φυκίδων ἐπὶ πλεῖον Ἀρχεφῶν πάνυ, 
 ἄνθρωπος ὑπὸ τῶν μαινίδων καὶ μεμβράδων 
 Φαληρικῆς ἀφύης τε διασεσαγμένος, 
 τῶν κωβιῶν δ’ ἀπέσχετ’ ἐγκρατέστατα. 
 
 πάνυ δὴ παραδόξου γενομένου τοῦ πράγματος 
 καὶ τοῦ βασιλέως πυθομένου τἀλκήνορος 
 ‘μὴ παρεόρακεν Ἀρχεφῶν τοὺς κωβιούς;’ 
 ὁ κυρτὸς εἶπε, ‘πᾶν μὲν οὖν τοὐναντίον, 
 Πτολεμαῖ᾽, ἑόρακε πρῶτος, ἀλλ’ οὐχ ἅπτεται, 
 τοὔψον δὲ σέβεται τοῦτο καὶ δέδοικέ πως· 
 οὐδ’ ἐστὶν αὐτῷ πάτριον ὄντ’ ἀσύμβολον 
 ἰχθὺν ἔχοντα ψῆφον ἀδικεῖν οὐδένα.’

Ἄλεξις δ’ ἐν Πυραύνῳ Στράτιον τὸν παράσιτον εἰσάγει
 δυσχεραίνοντα τῷ τρέφοντι καὶ λέγοντα τάδε ( II 371
 K )· 
 ἐμοὶ παρασιτεῖν κρεῖττον ἦν τῷ Πηγάσῳ, 
 ἢ τοῖς Βορεάδαις ἢ τι θᾶττον
 ὅτι τούτων τρέχει, 
 ἢ Δημέᾳ Λάχητος Ἐτεοβουτάδῃ. 
 πέτεται γάρ, οὐχ οἷον βαδίζει τὰς ὁδούς. 
 καὶ μετ’ ὀλίγα· 
 Στράτιε, φιλεῖς δήπου με. ΣΤΡ. μᾶλλον τοῦ πατρός· 
 ὁ μὲν γὰρ οὐ τρέφει με, σὺ δὲ λαμπρῶς τρέφεις. 
 Α. εὔχῃ τ’ ἀεί με ζῆν; ΣΤΡ. ἅπασι τοῖς θεοῖς· 
 ἂν γὰρ πάθῃς τι, πῶς ἐγὼ βιώσομαι; 
 Ἀξιόνικος δ’ ὁ κωμικὸς ἐν τῷ Τυρρηνῷ Γρυλλίωνος
 τοῦ παρασίτου ἐν τούτοις μνημονεύει ( II 412
 K )· 
 οἶνος οὐκ ἔνεστιν 
 αὐτοῖς πρὸς ἑταίρους πρόφασιν ἐπὶ κῶμον τινάς, 
 ὅπερ ποιεῖν εἴωθε Γρυλλίων ἀεί. 
 Ἀριστόδημος δ’ ἐν βʹ γελοίων
 ἀπομνημονευμάτων ( FHG III 310 ) παρασίτους
 ἀναγράφει Ἀντιόχου μὲν τοῦ βασιλέως
 Σώστρατον, Δημητρίου δὲ τοῦ πολιορκητοῦ Εὐαγόραν τὸν
 κυρτόν, Σελεύκου δὲ Φορμίωνα. Λυγκεὺς δ’ ὁ Σάμιος ἐν τοῖς
 ἀποφθέγμασι ‘Σιλανός’, φησίν, ‘ὁ Ἀθηναῖος Γρυλλίωνος
 παρασιτοῦντος Μενάνδρῳ τῷ σατράπῃ, παρ᾽ 
 εὐπαρύφου δὲ καὶ μετὰ θεραπείας περιπατοῦντος ἐρωτηθεὶς τίς
 ἐστιν οὗτος ‘Μενάνδρου’, ἔφησεν, ‘ἀξία γνάθος.’ Χαιρεφῶν
 δέ, φησίν, ὁ παράσιτος εἰς γάμον ἄκλητος εἰσελθὼν καὶ
 κατακλιθεὶς ἔσχατος καὶ τῶν γυναικονόμων ἀριθμούντων τοὺς
 κεκλημένους καὶ κελευόντων αὐτὸν ἀποτρέχειν ὡς παρὰ τὸν
 νόμον ἐπὶ τοῖς τριάκοντα ἐπόντος, ‘ἀριθμεῖτε δή’, ἔφη,
 ‘πάλιν ἀπ’ ἐμοῦ ἀρξάμενοι.’

ὅτι δ’ ἦν ἔθος τοὺς γυναικονόμους ἐφορᾶν τὰ συμπόσια καὶ
 ἐξετάζειν τῶν κεκλημένων τὸν ἀριθμὸν εἰ ὁ κατὰ νόμον ἐστί,
 Τιμοκλῆς ἐν Φιλοδικαστῇ φησὶν οὕτως ( II 465
 K )· 
 ἀνοίγετ’ ἤδη τὰς θύρας, ἵνα πρὸς τὸ φῶς 
 ὦμεν καταφανεῖς μᾶλλον, ἐφοδεύων ἐὰν 
 βούληθ’ ὁ γυναικονόμος λαβεῖν ἀριθμόν, 
 κατὰ τὸν νόμον τὸν καινὸν ὅπερ εἴωθε δρᾶν, 
 τῶν ἑστιωμένων. ἔδει δὲ τοὔμπαλιν 
 τὰς τῶν ἀδείπνων ἐξετάζειν οἰκίας. 
 Μένανδρος δ’ ἐν Κεκρυφάλῳ ( IV 147 M )·
 
 παρὰ τοῖς γυναικονόμοις δὲ τοὺς ἐν τοῖς γάμοις 
 διακονοῦντας ἀπογεγράφθαι πυθόμενος 
 πάντας μαγείρους κατὰ νόμον καινόν τινα, 
 ἵνα πυνθάνωνται τοὺς κεκλημένους ἐὰν 
 πλείους τις ὧν ἔξεστιν ἑστιῶν τύχῃ, 
 ἐλθών ... 
 
 καὶ Φιλόχορος δ’ ἐν ἑβδόμῃ Ἀτθίδος ( FHG I
 408 ) ‘οἱ γυναικονόμοι’, φησί, ‘μετὰ τῶν
 Ἀρεοπαγιτῶν ἐσκόπουν τὰς ἐν ταῖς οἰκίαις συνόδους ἔν τε
 τοῖς γάμοις καὶ ταῖς ἄλλαις θυσίαις.’

τοῦ δὲ Κορύδου ἀποφθέγματα τάδε ἀναγράφει ὁ Λυγκεύς·
 ‘Κορύδῳ συμπινούσης τινὸς ἑταίρας, ᾗ ὄνομα ἦν Γνώμη, καὶ
 τοῦ οἰναρίου ἐπιλιπόντος εἰσφέρειν ἐκέλευσεν ἕκαστον δύο
 ὀβολούς, Γνώμην δὲ συμβάλλεσθαι ὅ τι δοκεῖ τῷ δήμῳ.
 Πολύκτορος δὲ τοῦ κιθαρῳδοῦ φακῆν ῥοφοῦντος καὶ λίθον
 μασησαμένου ‘ὦ ταλαίπωρε’, ἔφη, ‘καὶ ἡ φακῆ σε βάλλει.’ —
 μήποτε τούτου καὶ Μάχων μνημονεύει. φησὶ γάρ· 
 κακός τις, ὡς ἔοικε, κιθαρῳδὸς σφόδρα 
 μέλλων οἰκοδομεῖν τὴν οἰκίαν, φίλον 
 αὑτοῦ λίθους ᾔτησεν· ‘ἀποδώσω δ’ ἐγὼ 
 αὐτῶν πολὺ πλείους’, φησίν, ‘ἐκ τῆς δείξεως.’ — 
 λέγοντος δέ τινος τῷ Κορύδῳ ὡς τῆς αὑτοῦ γυναικὸς
 ἐνίοτε καὶ τὸν τράχηλον καὶ τοὺς τιτθοὺς καὶ τὸν
 ὀμφαλὸν φιλεῖ ‘πονηρόν’, ἔφη, ‘τοῦτ’ ἤδη· καὶ γὰρ ὁ Ἡρακλῆς
 ἀπὸ τῆς Ὀμφάλης ἐπὶ τὴν Ἥβην μεταβέβηκε.’ Φυρομάχου δ᾽
 ἐμβαψαμένου εἰς φακῆν καὶ τὸ τρύβλιον ἀνατρέψαντος
 ‘ζημιωθῆναι αὐτόν’, ἔφη, ‘δίκαιον, ὅτι οὐκ ἐπιστάμενος
 δειπνεῖν ἀπεγράψατο.’ παρὰ Πτολεμαίῳ δὲ ματτύης
 περιφερομένης καὶ κατ’ ἐκεῖνον ἀεὶ λειπούσης, ‘Πτολεμαῖε’,
 ἔφη, πότερον ἐγὼ μεθύω ἢ δοκεῖ μοι ταῦτα περιφέρεσθαι;’
 Χαιρεφῶντος δὲ τοῦ παρασίτου φήσαντος οὐ δύνασθαι τὸν οἶνον
 φέρειν ‘οὐδὲ γὰρ τὸ εἰς τὸν οἶνον’, ἔφη.
 τοῦ δὲ Χαιρεφῶντος γυμνοῦ ἔν τινι δείπνῳ διαναστάντος
 ‘Χαιρεφῶν’, εἶπεν, ‘ὥσπερ τὰς ληκύθους ὁρῶ σε μέχρι πόσου
 μεστὸς εἶ.’ καθ’ ὃν δὲ καιρὸν Δημοσθένης παρ’ Ἁρπάλου τὴν
 κύλικα εἰλήφει ‘οὗτος’, ἔφη, ‘τοὺς ἄλλους ἀκρατοκώθωνας
 καλῶν αὐτὸς τὴν μεγάλην ἔσπακεν.’ εἰωθότος δ’ αὐτοῦ
 ῥυπαροὺς ἄρτους ἐπὶ τὰ δεῖπνα φέρεσθαι, ἐνεγκαμένου τινὸς
 ἔτι μελαντέρους, οὐκ ἄρτους ἔφη αὐτὸν ἐνηνοχέναι, ἀλλὰ τῶν
 ἄρτων σκιάς.

Φιλόξενος δὲ ὁ παράσιτος, Πτερνοκοπὶς δ’ ἐπίκλην, παρὰ
 Πύθωνι ἀριστῶν παρακειμένων ἐλαῶν καὶ μετὰ μικρὸν
 προσενεχθείσης λοπάδος ἰχθύων πατάξας τὸ τρύβλιον ἔφη
 ( E 366 ) ‘μάστιξεν δ’ ἐλάαν.’ ἐν δείπνῳ δὲ
 τοῦ καλέσαντος αὐτὸν μέλανας ἄρτους παρατιθέντος ‘μὴ
 πολλούς’, εἶπε, ‘παρατίθει, μὴ σκότος ποιήσῃς’. τὸν ὑπὸ τῆς
 γραὸς τρεφόμενον παράσιτον Παυσίμαχος ἔλεγεν τοὐναντίον
 πάσχειν τῇ γραίᾳ συνόντα· αὐτὸν γὰρ ἐν γαστρὶ λαμβάνειν
 ἀεί. περὶ τούτου καὶ Μάχων γράφει οὕτως· 
 τὸν ὑδροπότην ... Μοσχίωνα λεγόμενον 
 ἰδόντα φασὶν ἐν Λυκείῳ μετά τινων 
 παράσιτον ὑπὸ γραὸς τρεφόμενον πλουσίας 
 ‘ὁ δεῖνα, παράδοξόν γε ποιεῖς πρᾶγμ᾽, ὅτι 
 ἡ γραῦς ποιεῖ σ’ ἐν γαστρὶ λαμβάνειν ἀεί.’ 
 ὁ δὲ αὐτὸς παράσιτον ἀκούσας ὑπὸ γραίας τρεφόμενον
 συγγινόμενόν τε αὐτῇ ἑκάστης ἡμέρας· 
 νῦν πάντα, φασί, γίνεθ᾽· ἡ μὲν οὐ κύει, 
 
 ἐν γαστρὶ δ’ οὗτος λαμβάνει καθ’ ἡμέραν. 
 Πτολεμαῖος δ’ ὁ τοῦ Ἀγησάρχου Μεγαλοπολίτης γένος
 ἐν τῇ δευτέρᾳ τῶν περὶ τὸν Φιλοπάτορα ἱστοριῶν ( FHG
 III 67 ) συμπότας φησὶ τῷ βασιλεῖ συνάγεσθαι ἐξ
 ἁπάσης τῆς πόλεως, οὓς προσαγορεύεσθαι γελοιαστάς.

Ποσειδώνιος δ’ ὁ Ἀπαμεὺς ἐν τῇ κʹ καὶ τρίτῃ τῶν
 ἱστοριῶν ( FHG III 259 ) ‘Κελτοί’, φησί,
 ‘περιάγονται μεθ’ αὑτῶν καὶ πολεμοῦντες συμβιωτάς, οὓς
 καλοῦσι παρασίτους. οὗτοι δὲ ἐγκώμια αὐτῶν καὶ πρὸς ἁθρόους
 λέγουσιν ἀνθρώπους συνεστῶτας καὶ πρὸς ἕκαστον τῶν κατὰ
 μέρος ἐκείνων ἀκροωμένων. τὰ δὲ ἀκούσματα αὐτῶν εἰσιν οἱ
 καλούμενοι βάρδοι· ποιηταὶ δὲ οὗτοι τυγχάνουσι μετ’ ᾠδῆς
 ἐπαίνους λέγοντες.’ ἐν δὲ τῇ τετάρτῃ καὶ τριακοστῇ ὁ αὐτὸς
 συγγραφεὺς ( FHG III 264 ) Ἀπολλώνιόν τινα
 ἀναγράφει παράσιτον γεγονότα Ἀντιόχου τοῦ Γρυποῦ
 ἐπικαλουμένου τοῦ τῆς Συρίας βασιλέως. Ἀριστόδημος δ᾽
 ἱστορεῖ ( FHG III 310 ) Βῖθυν τὸν Λυσιμάχου τοῦ
 βασιλέως παράσιτον, ἐπεὶ αὐτοῦ εἰς τὸ ἱμάτιον ὁ Λυσίμαχος
 ἐνέβαλε ξύλινον σκορπίον, ἐκταραχθέντα ἀναπηδῆσαι, εἶτα
 γνόντα τὸ γεγενημένον ‘κἀγὼ σέ’, φησίν, ‘ἐκφοβήσω, βασιλεῦ·
 δός μοι τάλαντον.’ ἦν δ’ ὁ Λυσίμαχος μικρολογώτατος.
 Ἀγαθαρχίδης δ’ ὁ Κνίδιος ἐν τῇ βʹ καὶ εἰκοστῇ
 τῶν Εὐρωπιακῶν ( FHG III 193 ) Ἀριστομάχου τοῦ
 Ἀργείων τυράννου παράσιτον γενέσθαι φησὶν Ἀνθεμόκριτον τὸν
 παγκρατιαστήν.

κοινῇ δὲ περὶ παρασίτων εἰρήκασι Τιμοκλῆς μὲν ἐν Πύκτῃ,
 ἐπισιτίους καλῶν αὐτοὺς ἐν τοῖσδε ( II 464 K )·
 
 
 εὑρήσεις δὲ τῶν ἐπισιτίων 
 τούτων τιν’ οἳ δειπνοῦσιν ἐσφυδωμένοι 
 τἀλλότρι᾽, ἑαυτοὺς ἀντὶ κωρύκων λέπειν 
 παρέχοντες ἀθληταῖσιν. 
 Φερεκράτης Γραυσί ( I 153 K )· 
 σὺ δ’ οὐδὲ θᾶσσον, Σμικυθίων, ἐπισιτιεῖ; 
 Β. τίς δ’ οὗτος ὑμῖν ἐστι; Α. τοῦτον πανταχοῦ 
 ἄγω λαρυγγικόν τιν’ ἐπὶ μισθῷ ξένον. 
 ἐπισίτιοι γὰρ καλοῦνται οἱ ἐπὶ τροφαῖς
 ὑπουργοῦντες. Πλάτων ἐν τετάρτῳ Πολιτείας ( p. 420
 a )· ‘καὶ ταῦτα ἐπισίτιοι καὶ οὐδὲ μισθὸν πρὸς
 τοῖς σιτίοις ὥσπερ οἱ ἄλλοι λαβόντες.’ Ἀριστοφάνης
 Πελαργοῖς ( I 504 K )· 
 ἂν γὰρ ἕν’ ἄνδρ’ ἄδικον σὺ διώκῃς, 
 ἀντιμαρτυροῦσι 
 δώδεκα τοῖς ἑτέροις ἐπισίτιοι. 
 Εὔβουλος δ’ ἐν Δαιδάλῳ ( II 172 K )·
 
 ἐθέλει δ’ ἄνευ 
 μισθοῦ παρ’ αὐτοῖς καταμένειν ἐπισίτιος.

Δίφιλος δ’ ἐν Συνωρίδι (ἑταίρας δ’ ὄνομα ἡ Συνωρὶς)
 Εὐριπίδου μνησθεὶς (κύβος δέ τις οὕτως καλεῖται Εὐριπίδης)
 παίζων καὶ πρὸς τὸ τοῦ ποιητοῦ ὄνομα ἅμα καὶ περὶ
 παρασίτων, τάδε λέγει ( II 565 K )· 
 ἄριστ’ ἀπαλλάττεις ἐπὶ τούτου τοῦ κύβου. 
 Β. ἀστεῖος εἶ. δραχμὴν ὑπόθες. Α. κεῖται πάλαι. 
 Β. πῶς ἂν βάλοιμ’ Εὐριπίδην; Α. οὐκ ἄν ποτε 
 Εὐριπίδης γυναῖκα σώσει᾽. οὐχ ὁρᾷς, 
 ἐν ταῖς τραγῳδίαισιν αὐτὰς ὡς στυγεῖ; 
 
 τοὺς δὲ παρασίτους ἠγάπα. λέγει γέ τοι· 
 ‘ἀνὴρ γὰρ ὅστις εὖ βίον κεκτημένος 
 μὴ τοὐλάχιστον τρεῖς ἀσυμβόλους τρέφει, 
 ὄλοιτο, νόστου μή ποτ’ εἰς πάτραν τυχών.’ 
 Β. πόθεν ἐστὶ ταῦτα, πρὸς θεῶν; Α. τί δέ σοι 
 μέλει; 
 οὐ γὰρ τὸ δρᾶμα, τὸν δὲ νοῦν σκοπούμεθα. 
 ἐν δὲ τῇ διασκευῇ τοῦ αὐτοῦ δράματος περὶ
 ὀργιζομένου παρασίτου λέγων φησίν ( II 566 K )·
 
 ὀργίζεται; παράσιτος ὢν ὀργίζεται; 
 Β. οὐκ ἀλλ’ ἀλείψας τὴν τράπεζαν τῇ χολῇ 
 ὥσπερ τὰ παιδί’ αὑτὸν ἀπογαλακτιεῖ. 
 καὶ ἑξῆς· 
 τότε φάγοις, παράσιθ᾽. Β. ὅρα 
 ὡς διασέσυρκε τὴν τέχνην. οὐκ οἶσθ’ ὅτι 
 μετὰ τὸν κιθαρῳδὸν ὁ παράσιτος κρίνεται; 
 κἀν τῷ δὲ ἐπιγραφομένῳ Παρασίτῳ δράματί φησιν
 ( II 562 K )· 
 οὐ δεῖ παρασιτεῖν ὄντα δυσάρεστον σφόδρα.

Μένανδρος δ’ ἐν τῇ Ὀργῇ περὶ φίλου λέγων οὐχ ὑπακούοντος
 γάμων δείπνῳ φησίν ( IV 179 M )· 
 τοῦθ’ ἑταῖρός ἐστιν ὄντως· οὐκ ἐρωτᾷ πηνίκα 
 δεῖπνόν ἐστιν, ὥσπερ ἕτεροι, καὶ τί δειπνεῖν
 κωλύει 
 τοὺς παρόντας, εἶτα δεῖπνον ἕτερον εἰς τρίτην 
 βλέπει, 
 .................. εἶτα περίδειπνον πάλιν. 
 καὶ Ἄλεξις ἐν Ὀρέστῃ Νικόστρατός τε ἐν Πλούτῳ Μένανδρός τε ἐν Μέθῃ καὶ Νομοθέτῃ,
 Φιλωνίδης τε ἐν Κοθόρνοις οὕτως ( I 255 K )·
 
 ἐγὼ δ’ ἀπόσιτος ὢν τοιαῦτ’ οὐκ ἀνέχομαι. 
 τῷ δὲ παράσιτος ὅμοιά ἐστιν ὀνόματα ἐπίσιτος, περὶ
 οὗ προείρηται ( p. 246 f ), καὶ οἰκόσιτος
 σιτόκουρός τε καὶ αὐτόσιτος, ἔτι δὲ κακόσιτος καὶ
 ὀλιγόσιτος. μνημονεύει δὲ τοῦ μὲν οἰκοσίτου Ἀναξανδρίδης ἐν
 Κυνηγέταις ( II 144 K )· 
 υἱὸς γὰρ οἰκόσιτος ἡδὺ γίνεται. 
 καλεῖται δ’ οἰκόσιτος ὁ μὴ μισθοῦ, ἀλλὰ προῖκα τῇ
 πόλει ὑπηρετῶν. Ἀντιφάνης Σκύθῃ ( II 97 K )·
 
 ταχὺ γὰρ γίνεται 
 ἐκκλησιαστὴς οἰκόσιτος. 
 Μένανδρος Δακτυλίῳ ( IV 99 M )· 
 οἰκόσιτον νυμφίον 
 οὐδὲν δεόμενον προικὸς ἐξευρήκαμεν. 
 καὶ ἐν Κιθαριστῇ ( IV 150 M )· 
 οὐκ οἰκοσίτους τοὺς ἀκροατὰς λαμβάνεις. 
 — ἐπισιτίου δὲ Κράτης Τόλμαις ( I 140
 K )· 
 ποιμαίνει δ’ ἐπισίτιον, ῥιγῶν δ’ ἐν Μεγαβύζου 
 δέξετ’ ἐπὶ μισθῷ σῖτος . — 
 ἰδίως δ’ ἐν Συναριστώσαις ἔφη ( IV 202
 M )· 
 ἀστεῖον τὸ μὴ 
 συνάγειν γυναῖκας μηδὲ δειπνίζειν ὄχλον, 
 ἀλλ’ οἰκοσίτους τοὺς γάμους πεποιηκέναι. 
 σιτοκούρου δ’ Ἄλεξις μνημονεύει ἐν Παννυχίδι ἢ
 Ἐρίθοις ( II 363 K )· 
 
 ἔσῃ περιπατῶν σιτόκουρος. 
 Μένανδρος δὲ τὸν ἄχρηστον καὶ μάτην τρεφόμενον
 σιτόκουρον εἴρηκεν ἐν Θρασυλέοντι οὕτως ( IV 139
 M )· 
 .. ὀκνηρός, πάντα μέλλων, σιτόκουρος ὁμολογῶν 
 παρατρέφεσθαι. 
 καὶ ἐν Πωλουμένοις ( IV 196 M )· 
 .... τάλας, ἕστηκας ἔτι πρὸς ταῖς θύραις 
 τὸ φορτίον θείς· σιτόκουρον, ἄθλιον, 
 ἄχρηστον εἰς τὴν οἰκίαν εἰλήφαμεν. 
 αὐτόσιτον δ’ εἴρηκε Κρώβυλος ἐν Ἀπαγχομένῳ
 ( IV 565 M )· 
 παράσιτον αὐτόσιτον. αὑτὸν γοῦν τρέφων 
 τὰ πλεῖστα συνερανιστὸς εἶ τῷ δεσπότῃ. 
 κακοσίτου δὲ μέμνηται Εὔβουλος ἐν Γανυμήδει
 ( II 171 K )· 
 ὕπνος αὐτὸν ὄντα κακόσιτον τρέφει. 
 ὀλιγοσίτου δὲ μέμνηται Φρύνιχος ἐν Μονοτρόπῳ
 ( I 377 K )· 
 ὁ δὲ ὀλιγόσιτος Ἡρακλῆς ἐκεῖ τί δρᾷ; 
 καὶ Φερεκράτης ἢ Στράττις ἐν Ἀγαθοῖς ( I 145
 K )· 
 ὡς ὀλιγόσιτος ἦσθ’ ἄρ᾽, ὃς κατεσθίεις 
 τῆς ἡμέρας μακρᾶς τριήρους σιτία.’

τοσαῦτα τοῦ Πλουτάρχου εἰπόντος περὶ παρασίτων διαδεξάμενος
 τὸν λόγον ὁ Δημόκριτος ‘ἀλλὰ μὴν καὶ αὐτός’, ἔφη, ‘τὸ
 ποτίκολλον ἅτε ξύλον παρὰ ξύλῳ, ὡς ὁ Θηβαῖος εἴρηκεν
 ποιητής ( fr. 241 ), περὶ κολάκων ἐρῶ τι.
 ‘πράττει γὰρ πάντων ὁ κόλαξ ἄριστα’, ὁ
 καλὸς εἶπεν Μένανδρος ( IV 135, 16 M ), οὐ
 μακρὰν δ’ ἐστὶν ὁ κόλαξ τοῦ τῶν παρασίτων ὀνόματος.
 Κλείσοφον γοῦν τὸν ὑπὸ πάντων κόλακα Φιλίππου τοῦ τῶν
 Μακεδόνων βασιλέως ἀναγραφόμενον (Ἀθηναῖος δ’ ἦν γένος, ὥς
 φησι Σάτυρος ὁ περιπατητικὸς ἐν τῷ Φιλίππου βίῳ [ FHG
 III 161 ]ʼ Λυγκεὺς ὁ Σάμιος ἐν τοῖς
 Ἀπομνημονεύμασι παράσιτον ὀνομάζει λέγων οὕτως· ‘Κλείσοφος
 ὁ Φιλίππου παράσιτος ἐπιτιμῶντος αὐτῷ τοῦ Φιλίππου διότι
 ἀεὶ αἰτεῖ, ‘ἵν᾽, ἔφη, μὴ ἐπιλανθάνωμαι.’ τοῦ δὲ Φιλίππου
 δόντος αὐτῷ ἵππον τραυματίαν ἀπέδοτο. καὶ μετὰ χρόνον
 ἐπερωτηθεὶς ὑπὸ τοῦ βασιλέως ποῦ ἐστιν, ‘ἐκ τοῦ τραύματος,
 ἔφη, ᾽κείνου πέπραται.’ σκώπτοντος δ’ αὐτὸν τοῦ Φιλίππου
 καὶ εὐημεροῦντος ‘εἶτ’ οὐκ ἐγὼ σέ, ἔφη, θρέψω;’ καὶ ὁ
 Δελφὸς δὲ Ἡγήσανδρος ἐν τοῖς ὑπομνήμασι ( FHG IV
 413 ) περὶ τοῦ Κλεισόφου τάδε ἱστορεῖ· ‘Φιλίππου
 τοῦ βασιλέως εἰπόντος διότι γράμματα αὐτῷ ἐκομίσθη παρὰ
 Κότυος τοῦ Θρᾳκῶν βασιλέως Κλείσοφος παρὼν ἔφη ‘εὖ γε νὴ
 τοὺς θεούς.’ τοῦ δὲ Φιλίππου εἰπόντος ‘τί δὲ σὺ οἶδας ὑπὲρ
 ὧν γέγραπται;’ ‘νὴ τὸν Δία τὸν μέγιστον’, εἶπεν, ‘ἄκρως γέ
 μοι ἐπετίμησας.’

Σάτυρος δ’ ἐν τῷ Φιλίππου βίῳ ( FHG III 161 )
 ‘ὅτε, φησί, Φίλιππος τὸν ὀφθαλμὸν ἐξεκόπη συμπροῆλθεν αὐτῷ
 καὶ ὁ Κλείσοφος τελαμωνισθεὶς τὸν αὐτὸν ὀφθαλμόν. καὶ πάλιν
 ὅτε τὸ σκέλος ἐπηρώθη, σκάζων συνεξώδευε τῷ βασιλεῖ. καὶ εἴ
 ποτε δριμὺ προσφέροιτο τῶν ἐδεσμάτων ὁ Φίλιππος, αὐτὸς συνέστρεφε τὴν ὄψιν ὡς συνδαινύμενος’. ἐν
 δὲ τῇ Ἀράβων χώρᾳ οὐχ ὡς ἐν κολακείᾳ τοῦτ’ ἐποίουν, ἀλλὰ
 κατά τι νόμιμον, βασιλέως πηρωθέντος τι τῶν μελῶν
 συνυποκρίνεσθαι τὸ ὅμοιον πάθος, ἐπεὶ καὶ γέλοιον
 νομίζουσιν ἀποθανόντι μὲν αὐτῷ σπουδάζειν συγκατορύττεσθαι,
 πηρωθέντι δὲ μὴ χαρίζεσθαι τὴν ἴσην δόξαν τοῦ πάθους.
 Νικόλαος δ’ ὁ Δαμασκηνὸς (εἷς δ’ ἦν τῶν ἐκ τοῦ περιπάτου)
 ἐν τῇ πολυβύβλῳ ἱστορίᾳ (ἑκατὸν γὰρ καὶ τεσσαράκοντά εἰσι
 πρὸς ταῖς τέσσαρσι) τῇ ἑκκαιδεκάτῃ καὶ ἑκατοστῇ ( FHG
 III 418 ) φησιν Ἀδιάτομον τὸν τῶν Σωτιανῶν βασιλέα
 (ἔθνος δὲ τοῦτο Κελτικόν) ἑξακοσίους ἔχειν λογάδας περὶ
 αὑτόν, οὓς καλεῖσθαι ὑπὸ Γαλατῶν τῇ πατρίῳ γλώττῃ
 σιλοδούρους· τοῦτο δ’ ἐστὶν ἑλληνιστὶ εὐχωλιμαῖοι. ‘τούτους
 δ’ οἱ βασιλεῖς ἔχουσι συζῶντας καὶ συναποθνῄσκοντας ταύτην
 ἐκείνων εὐχὴν ποιουμένων· ἀνθ’ ἧς συνδυναστεύουσί τε αὐτῷ
 τὴν αὐτὴν ἐσθῆτα καὶ δίαιταν ἔχοντες καὶ συναποθνῄσκουσι
 κατὰ πᾶσαν ἀνάγκην εἴτε νόσῳ τελευτήσειε βασιλεὺς εἴτε
 πολέμῳ εἴτ’ ἄλλως πως. καὶ οὐδεὶς εἰπεῖν ἔχει τινὰ
 ἀποδειλιάσαντα τούτων τὸν θάνατον ὅταν ἥκῃ βασιλεῖ ἢ
 διεκδύντα.’

Φίλιππον δέ φησι Θεόπομπος ἐν τῇ τετάρτῃ καὶ τεσσαρακοστῇ
 τῶν ἱστοριῶν ( FHG I 317 ) Θρασυδαῖον τὸν
 Θεσσαλὸν καταστῆσαι τῶν ὁμοεθνῶν τύραννον, μικρὸν μὲν ὄντα
 τὴν γνώμην, κόλακα δὲ μέγιστον. ἀλλ’ οὐκ Ἀρκαδίων ὁ Ἀχαιὸς
 κόλαξ ἦν· περὶ οὗ ὁ αὐτὸς ἱστορεῖ
 Θεόπομπος καὶ Δοῦρις ἐν πέμπτῃ Μακεδονικῶν ( FHG II
 471 )· οὗτος δὲ ὁ Ἀρκαδίων μισῶν τὸν Φίλιππον
 ἑκούσιον ἐκ τῆς πατρίδος φυγὴν ἔφυγεν. ἦν δ’ εὐφυέστατος
 καὶ πλείους ἀποφάσεις αὐτοῦ μνημονεύονται. ἔτυχεν δ’ οὖν
 ποτε ἐν Δελφοῖς ἐπιδημοῦντος Φιλίππου παρεῖναι καὶ τὸν
 Ἀρκαδίωνα· ὃν θεασάμενος ὁ Μακεδὼν καὶ προσκαλεσάμενος
 ‘μέχρι τίνος φεύξῃ, φησίν, Ἀρκαδίων;’ καὶ ὅς· 
 Od. 11.122 
 
 ἔς τ’ ἂν τοὺς ἀφίκωμαι οἳ οὐκ ἴσασι Φίλιππον. 
 
 Φύλαρχος δ’ ἐν τῇ πρώτῃ καὶ εἰκοστῇ τῶν ἱστοριῶν
 ( FHG I 344 ) γελάσαντα τὸν Φίλιππον ἐπὶ
 τούτῳ καλέσαι τε ἐπὶ δεῖπνον τὸν Ἀρκαδίωνα καὶ οὕτω τὴν
 ἔχθραν διαλύσασθαι. περὶ δὲ Νικησίου τοῦ Ἀλεξάνδρου κόλακος
 Ἡγήσανδρος τάδ’ ἱστορεῖ ( FHG IV 414 )·
 ‘Ἀλεξάνδρου δάκνεσθαι φήσαντος ὑπὸ μυιῶν καὶ προθύμως αὐτὰς
 ἀποσοβοῦντος τῶν κολάκων τις Νικησίας παρὼν ‘ἦ που τῶν
 ἄλλων μυιῶν’, εἶπεν, ‘αὗται πολὺ κρατήσουσι τοῦ σοῦ
 γευσάμεναι αἵματος.’ ὁ δ’ αὐτός φησι καὶ Χειρίσοφον τὸν
 Διονυσίου κόλακα ἰδόντα Διονύσιον γελῶντα μετά τινων
 γνωρίμων (ἀπεῖχεν δ’ ἀπ’ αὐτῶν πλείω τόπον, ὡς μὴ
 συνακούειν) συγγελᾶν. ἐπεὶ δ’ ὁ Διονύσιος ἠρώτησεν αὐτὸν
 διὰ τίνα αἰτίαν οὐ συνακούων τῶν λεγομένων γελᾷ, ‘ὑμῖν’,
 φησί, ‘πιστεύω διότι τὸ ῥηθὲν γέλοιόν ἐστιν.’

πλείστους δ’ εἶχεν καὶ ὁ υἱὸς αὐτοῦ Διονύσιος τοὺς
 κολακεύοντας, οὓς καὶ προσηγόρευον οἱ πολλοὶ
 Διονυσοκόλακας. οὗτοι δὲ προσεποιοῦντο μήτε ὀξὺ ὁρᾶν παρὰ τὸ δεῖπνον, ἐπεὶ ὁ Διονύσιος
 οὐκ ἦν ὀξυώπης, ἔψαυόν τε τῶν παρακειμένων ὡς οὐχ ὁρῶντες,
 ἕως ὁ Διονύσιος αὐτῶν τὰς χεῖρας πρὸς τὰ λεκάνια προσῆγεν.
 ἀποπτύοντος δὲ τοῦ Διονυσίου πολλάκις παρεῖχον τὰ πρόσωπα
 καταπτύεσθαι καὶ ἀπολείχοντες τὸν σίαλον, ἔτι δὲ τὸν ἔμετον
 αὐτοῦ μέλιτος ἔλεγον εἶναι γλυκύτερον. Τίμαιος δ’ ἐν τῇ
 δευτέρᾳ καὶ εἰκοστῇ τῶν ἱστοριῶν ( FHG I 224 )
 Δημοκλέα φησὶ τὸν Διονυσίου τοῦ νεωτέρου κόλακα, ἔθους
 ὄντος κατὰ Σικελίαν θυσίας ποιεῖσθαι κατὰ τὰς οἰκίας ταῖς
 Νύμφαις καὶ περὶ τὰ ἀγάλματα παννυχίζειν μεθυσκομένους
 ὀρχεῖσθαί τε περὶ τὰς θεάς, ὁ Δημοκλῆς ἐάσας τὰς Νύμφας καὶ
 εἰπὼν οὐ δεῖν προσέχειν ἀψύχοις θεοῖς ἐλθὼν ὠρχεῖτο περὶ
 τὸν Διονύσιον. ἔπειτα πρεσβεύσας ποτὲ μεθ’ ἑτέρων ὡς τὸν
 Διονύσιον καὶ πάντων κομιζομένων ἐπὶ τριήρους
 κατηγορούμενος ὑπὸ τῶν ἄλλων ὅτι στασιάζοι κατὰ τὴν
 ἀποδημίαν καὶ βλάπτοι τοῦ Διονυσίου τὰς κοινὰς πράξεις καὶ
 σφόδρα τοῦ Διονυσίου ὀργισθέντος ἔφησεν τὴν διαφορὰν
 γενέσθαι αὑτῷ πρὸς τοὺς συμπρέσβεις, ὅτι μετὰ τὸ δεῖπνον
 ἐκεῖνοι μὲν τῶν Φρυνίχου καὶ Στησιχόρου, ἔτι δὲ Πινδάρου
 παιάνων τῶν ναυτῶν τινας ἀνειληφότες ᾖδον, αὐτὸς δὲ μετὰ
 τῶν βουλομένων τοὺς ὑπὸ τοῦ Διονυσίου πεποιημένους
 διεπεραίνετο. καὶ τούτου σαφῆ τὸν ἔλεγχον παρέξειν
 ἐπηγγείλατο· τοὺς μὲν γὰρ αὑτοῦ κατηγόρους οὐδὲ τὸν ἀριθμὸν
 τῶν ᾀσμάτων κατέχειν, αὐτὸς δ’ ἕτοιμος
 εἶναι πάντας ἐφεξῆς ᾄδειν. λήξαντος δὲ τῆς ὀργῆς τοῦ
 Διονυσίου πάλιν ὁ Δημοκλῆς ἔφη· ‘χαρίσαιο δ’ ἄν μοί τι,
 Διονύσιε, κελεύσας τινὶ τῶν ἐπισταμένων διδάξαι με τὸν
 πεποιημένον εἰς τὸν Ἀσκληπιὸν παιᾶνα· ἀκούω γάρ σε
 πεπραγματεῦσθαι περὶ τοῦτον.’ παρακεκλημένων δέ ποτε τῶν
 φίλων ὑπὸ τοῦ Διονυσίου ἐπὶ τὸ δεῖπνον εἰσιὼν ὁ Διονύσιος
 εἰς τὸν οἶκον ‘γράμματα ἡμῖν, ἔφη, ἄνδρες φίλοι, ἐπέμφθη
 παρὰ τῶν ἡγεμόνων τῶν εἰς Νέαν πόλιν ἀποσταλέντων.’ καὶ ὁ
 Δημοκλῆς ὑπολαβὼν ἔφη ‘εὖ γε νὴ τοὺς θεοὺς
 ἐποίησαν ’, ἔφη, ‘Διονύσιε.’ κἀκεῖνος
 προσβλέψας αὐτῷ ‘τί δ’ οἶδας’, ἔφη, ‘σύ, πότερα κατὰ γνώμην
 ἐστὶν ἢ τοὐναντίον ἃ γεγράφασι;’ καὶ ὁ Δημοκλῆς ‘εὖ γε νὴ
 τοὺς θεοὺς ἐπιτετίμηκας, ἔφη, Διονύσιε.’ καὶ Σάτυρον δέ
 τινα ἀναγράφει ὁ Τίμαιος κόλακα ἀμφοτέρων τῶν
 Διονυσίων.

Ἡγήσανδρος δ’ ἱστορεῖ ( FHG IV 415 ) καὶ Ἱέρωνα
 τὸν τύραννον ἀμβλύτερον κατὰ τὰς ὄψεις γενέσθαι καὶ τοὺς
 συνδειπνοῦντας τῶν φίλων ἔχειν ἐπίτηδες διαμαρτάνοντας τῶν
 ἐδεσμάτων, ἵν’ ὑπ’ αὐτοῦ χειραγωγῶνται καὶ δοκῇ τῶν ἄλλων
 ὀξυδερκέστερος εἶναι. Εὐκλείδην δέ φησιν Ἡγήσανδρος τὸν
 Σεῦτλον ἐπικαλούμενον (παράσιτος δ’ ἦν καὶ οὗτος)
 παραθέντος τινὸς αὐτῷ πλείους σόγκους ἐν δείπνῳ, ‘ὁ
 Καπανεύς, ἔφη, ὁ ὑπὸ τοῦ Εὐριπίδου εἰσαγόμενος ἐν ταῖς
 Ἱκέτισιν ( 764 ) ὑπεραστεῖος ἦν 
 μισῶν τραπέζας ὅστις ἐξογκοῖτ’ ἄγαν.’ 
 οἱ δὲ δημαγωγοῦντες, φησίν, Ἀθήνησι κατὰ τὸν Χρεμωνίδειον πόλεμον κολακεύοντες τοὺς
 Ἀθηναίους τἄλλα μὲν ἔφασκον πάντα εἶναι κοινὰ τῶν Ἑλλήνων,
 τὴν δ’ ἐπὶ τὸν οὐρανὸν ἀνθρώπους φέρουσαν ὁδὸν Ἀθηναίους
 εἰδέναι μόνους. Σάτυρος δ’ ἐν τοῖς βίοις ( FHG III
 164 ) Ἀνάξαρχόν φησι τὸν εὐδαιμονικὸν φιλόσοφον
 ἕνα τῶν Ἀλεξάνδρου γενέσθαι κολάκων καὶ συνοδεύοντα τῷ
 βασιλεῖ, ἐπεὶ ἐγένετό ποτε βροντὴ ἰσχυρὰ καὶ ἐξαίσιος ὡς
 πάντας πτῆξαι, εἰπεῖν ‘μή τι σὺ τοιοῦτον ἐποίησας,
 Ἀλέξανδρε, ὁ τοῦ Διός;’ τὸν δὲ γελάσαντα εἰπεῖν ‘οὐ γὰρ
 φοβερὸς βούλομαι εἶναι, καθάπερ σύ με διδάσκεις ὁ τὰς τῶν
 σατραπῶν καὶ βασιλέων κελεύων με δειπνοῦντα προσφέρεσθαι
 κεφαλάς.’ Ἀριστόβουλος δέ φησιν ὁ Κασσανδρεὺς ( fr. 28
 M ) Διώξιππον τὸν Ἀθηναῖον παγκρατιαστὴν τρωθέντος
 ποτὲ τοῦ Ἀλεξάνδρου καὶ αἵματος ῥέοντος εἰπεῖν ( E
 340 )· 
 ἰχὼρ οἷόσπερ τε ῥέει μακάρεσσι θεοῖσιν.

Ἐπικράτης δ’ ὁ Ἀθηναῖος πρὸς βασιλέα πρεσβεύσας, ὥς φησιν
 Ἡγήσανδρος ( FHG IV 414 ), καὶ πολλὰ δῶρα παρ᾽
 ἐκείνου λαβὼν οὐκ ᾐσχύνετο κολακεύων οὕτως φανερῶς καὶ
 τολμηρῶς τὸν βασιλέα ὡς καὶ εἰπεῖν, δεῖν κατ’ ἐνιαυτὸν οὐκ
 ἐννέα ἄρχοντας, ἀλλ’ ἐννέα πρέσβεις αἱρεῖσθαι πρὸς βασιλέα.
 θαυμάζω δὲ ἔγωγε τῶν Ἀθηναίων πῶς τοῦτον μὲν ἄκριτον
 εἴασαν, Δημάδην δὲ δέκα ταλάντοις ἐζημίωσαν, ὅτι θεὸν
 εἰσηγήσατο Ἀλέξανδρον, καὶ Τιμαγόραν δ’ ἀπέκτειναν, ὅτι
 πρεσβεύων ὡς βασιλέα προσεκύνησεν αὐτόν. Τίμων ὁ Φλιάσιος
 ἐν τῷ τρίτῳ τῶν σίλλων ( fr. 64 W ) Ἀρίστωνά φησι τὸν Χῖον, Ζήνωνος δὲ τοῦ Κιτιέως
 γνώριμον, κόλακα γενέσθαι Περσαίου τοῦ φιλοσόφου, ὅτι ἦν
 ἑταῖρος Ἀντιγόνου τοῦ βασιλέως. Φύλαρχος δὲ ἐν
 Ϛʹ ἱστοριῶν ( FHG I 336 ) Νικησίαν
 φησὶ τὸν Ἀλεξάνδρου κόλακα θεασάμενον τὸν βασιλέα
 σπαρασσόμενον ὑφ’ οὗ εἰλήφει φαρμάκου εἰπεῖν ‘ὦ βασιλεῦ, τί
 δεῖ ποιεῖν ἡμᾶς, ὅτε καὶ ὑμεῖς οἱ θεοὶ τοιαῦτα πάσχετε;’
 καὶ τὸν Ἀλέξανδρον μόλις ἀναβλέψαντα, ‘ποῖοι θεοί;’ φῆσαι,
 ‘φοβοῦμαι μή τι θεοῖσιν ἐχθροί.’ ἐν δὲ τῇ ὀγδόῃ καὶ εἰκοστῇ
 ( FHG I 348 ) ὁ αὐτὸς Φύλαρχος Ἀντιγόνου τοῦ
 κληθέντος Ἐπιτρόπου τοὺς Λακεδαιμονίους ἑλόντος κόλακα
 γενέσθαι Ἀπολλοφάνη τὸν εἰπόντα τὴν Ἀντιγόνου τύχην
 ἀλεξανδρίζειν.

Εὔφαντος δ’ ἐν τετάρτῃ ἱστοριῶν ( FHG III 19 )
 Πτολεμαίου φησὶ τοῦ τρίτου βασιλεύσαντος Αἰγύπτου κόλακα
 γενέσθαι Καλλικράτην, ὃς οὕτω δεινὸς ἦν, ὡς μὴ μόνον
 Ὀδυσσέως εἰκόνα ἐν τῇ σφραγῖδι περιφέρειν, ἀλλὰ καὶ τοῖς
 τέκνοις ὀνόματα θέσθαι Τηλέγονον καὶ Ἀντίκλειαν. Πολύβιος
 δ’ ἐν τῇ τρισκαιδεκάτῃ ( cap. 4 H ) τῶν ἱστοριῶν
 Φιλίππου τοῦ καταλυθέντος ὑπὸ Ῥωμαίων κόλακα γενέσθαι
 Ἡρακλείδην τὸν Ταραντῖνον τὸν καὶ τὴν βασιλείαν αὐτοῦ πᾶσαν
 ἀνατρέψαντα· ἐν δὲ τῇ τεσσαρεσκαιδεκάτῃ ( c. 11
 H ) Ἀγαθοκλέους τοῦ Οἰνάνθης υἱοῦ, ἑταίρου δὲ τοῦ
 Φιλοπάτορος βασιλέως Φίλωνα. Ἱερωνύμου δὲ τοῦ Συρακοσίων
 τυράννου Θράσωνα τὸν Κάρχαρον ἐπικαλούμενον Βάτων ὁ
 Σινωπεὺς ἱστορεῖ ἐν τῷ περὶ τῆς τοῦ Ἱερωνύμου τυραννίδος
 ( FHG IV 349 ), προσφέρεσθαι φάσκων αὐτὸν ἑκάστοτε πολὺν ἄκρατον. τοῦτον δ’ ἐποίησεν
 ἀναιρεθῆναι ὑπὸ τοῦ Ἱερωνύμου ἕτερος κόλαξ Σῶσις ὄνομα· καὶ
 αὐτὸν δὲ τὸν Ἱερώνυμον ἀνέπεισεν διάδημά τε ἀναλαβεῖν καὶ
 τὴν πορφύραν καὶ τὴν ἄλλην πᾶσαν διασκευὴν ἣν ἐφόρει
 Διονύσιος ὁ τύραννος. Ἀγαθαρχίδης δ’ ἐν τῇ τριακοστῇ τῶν
 ἱστοριῶν ( FHG III 194 ) ‘Αἱρήσιππος, φησίν, ὁ
 Σπαρτιάτης, ἄνθρωπος οὐ μετρίως φαῦλος οὐδὲ δοκῶν χρηστὸς
 εἶναι, πιθανὸν δ’ ἔχων ἐν κολακείᾳ λόγον καὶ θεραπεῦσαι
 τοὺς εὐπόρους μέχρι τῆς τύχης δεινός.’ τοιοῦτος ἦν καὶ
 Ἡρακλείδης ὁ Μαρωνείτης ὁ Σεύθου τοῦ Θρᾳκῶν βασιλέως κόλαξ,
 οὗ μνημονεύει Ξενοφῶν ἐν ζʹ Ἀναβάσεως ( 3,
 16 ).

Θεόπομπος δ’ ἐν ὀκτωκαιδεκάτῃ ἱστοριῶν ( FHG I
 301 ) περὶ Νικοστράτου Ἀργείου λέγων ὡς ἐκολάκευε
 τὸν Περσῶν βασιλέα γράφει καὶ ταῦτα· ‘Νικόστρατον δὲ τὸν
 Ἀργεῖον πῶς οὐ χρὴ φαῦλον νομίζειν, ὃς προστάτης γενόμενος
 τῆς Ἀργείων πόλεως καὶ παραλαβὼν καὶ γένος καὶ χρήματα καὶ
 πολλὴν οὐσίαν παρὰ τῶν προγόνων ἅπαντας ὑπερεβάλετο τῇ
 κολακείᾳ καὶ ταῖς θεραπείαις οὐ μόνον τοὺς τότε στρατείας
 μετασχόντας, ἀλλὰ καὶ τοὺς ἔμπροσθεν γενομένους. πρῶτον μὲν
 γὰρ οὕτως ἠγάπησε τὴν παρὰ τοῦ βαρβάρου τιμὴν ὥστε
 βουλόμενος ἀρέσκειν καὶ πιστεύεσθαι μᾶλλον ἀνεκόμισε πρὸς
 βασιλέα τὸν υἱόν· ὃ τῶν ἄλλων οὐδεὶς πώποτε φανήσεται
 ποιήσας. ἔπειτα καθ’ ἑκάστην ἡμέραν, ὁπότε μέλλοι δειπνεῖν,
 τράπεζαν παρετίθει χωρὶς ὀνομάζων τῷ δαίμονι τῷ βασιλέως,
 ἐμπλήσας σίτου καὶ τῶν ἄλλων ἐπιτηδείων, ἀκούων μὲν τοῦτο
 ποιεῖν καὶ τῶν Περσῶν τοὺς περὶ τὰς
 θύρας διατρίβοντας, οἰόμενος δὲ διὰ τῆς θεραπείας ταύτης
 χρηματιεῖσθαι μᾶλλον παρὰ τοῦ βασιλέως· ἦν γὰρ αἰσχροκερδὴς
 καὶ χρημάτων ὡς οὐκ οἶδ’ εἴ τις ἕτερος ἥττων.’ Ἀττάλου δὲ
 τοῦ βασιλέως ἐγένετο κόλαξ καὶ διδάσκαλος Λυσίμαχος, ὃν
 Καλλίμαχος μὲν ( fr. 100 12 Schn ) Θεοδώρειον
 ἀναγράφει, Ἕρμιππος δ’ ἐν τοῖς Θεοφράστου μαθηταῖς
 καταλέγει. οὗτος δ’ ὁ ἀνὴρ καὶ περὶ τῆς Ἀττάλου παιδείας
 συγγέγραφε βίβλους πᾶσαν κολακείαν ἐμφαινούσας. Πολύβιος δ᾽
 ἐν ὀγδόῃ ἱστοριῶν ( cap. 24 ) ‘Καύαρος, φησίν, ὁ
 Γαλάτης ὢν τἄλλα ἀγαθὸς ὑπὸ Σωστράτου τοῦ κόλακος
 διεστρέφετο, ὃς ἦν Χαλκηδόνιος γένος.’

Λικιννίου δὲ Κράσσου τοῦ ἐπὶ Πάρθους στρατεύσαντος κόλακά
 φησι γενέσθαι Νικόλαος ἐν τῇ τεσσαρεσκαιδεκάτῃ πρὸς ταῖς
 ἑκατὸν ( FHG III 418 ) Ἀνδρόμαχον τὸν Καρρηνόν,
 ᾧ τὸν Κράσσον πάντα ἀνακοινούμενον προδοθῆναι Πάρθοις ὑπ᾽
 αὐτοῦ καὶ ἀπολέσθαι. οὐκ ἀτιμώρητος δ’ ὑπὸ τοῦ δαιμονίου
 παρείθη ὁ Ἀνδρόμαχος. μισθὸν γὰρ λαβὼν τῆς πράξεως τὸ
 τυραννεῖν Καρρῶν τῆς πατρίδος διὰ τὴν ὠμότητα καὶ βίαν ὑπὸ
 τῶν Καρρηνῶν πανοικίᾳ ἐνεπρήσθη. Ποσειδώνιος δ’ ὁ Ἀπαμεύς,
 ὕστερον δὲ Ῥόδιος χρηματίσας, ἐν τῇ τετάρτῃ τῶν ἱστοριῶν
 ( FHG III 254 ) Ἱέρακά φησι τὸν Ἀντιοχέα
 πρότερον λυσιῳδοῖς ὑπαυλοῦντα ὕστερον γενέσθαι κόλακα
 δεινὸν Πτολεμαίου τοῦ ἑβδόμου βασιλέως τοῦ καὶ Εὐεργέτου
 ἐπικληθέντος καὶ τὰ μέγιστα δυνηθέντα παρ’ αὐτῷ, καθάπερ
 καὶ παρὰ τῷ Φιλομήτορι, ὕστερον ὑπ’ αὐτοῦ διαφθαρῆναι. Μιθριδάτου δ’ ἀναγράφει κόλακα Σωσίπατρον
 ἄνθρωπον γόητα Νικόλαος ὁ περιπατητικός ( FHG III
 415 ). Θεόπομπος δ’ ἐν τῇ ἐνάτῃ τῶν Ἑλληνικῶν
 ( FHG I 280 ) Σισύφου φησὶ τοῦ Φαρσαλίου
 κόλακα καὶ ὑπηρέτην γενέσθαι Ἀθήναιον τὸν Ἐρετριέα.

διαβόητος δὲ ἐγένετο ἐπὶ κολακείᾳ καὶ ὁ τῶν Ἀθηναίων δῆμος.
 Δημοχάρης γοῦν ὁ Δημοσθένους τοῦ ῥήτορος ἀνεψιὸς ἐν τῇ
 εἰκοστῇ τῶν ἱστοριῶν ( FHG II 449 ) διηγούμενος
 περὶ ἧς ἐποιοῦντο οἱ Ἀθηναῖοι κολακείας πρὸς τὸν
 Πολιορκητὴν Δημήτριον καὶ ὅτι τοῦτ’ οὐκ ἦν ἐκείνῳ
 βουλομένῳ, γράφει οὕτως· ‘ἐλύπει μὲν καὶ τούτων ἔνια αὐτόν,
 ὡς ἔοικεν, οὐ μὴν ἀλλὰ καὶ ἄλλα γε παντελῶς αἰσχρὰ καὶ
 ταπεινά, Λεαίνης μὲν καὶ Λαμίας Ἀφροδίτης ἱερὰ καὶ Βουρίχου
 καὶ Ἀδειμάντου καὶ Ὀξυθέμιδος τῶν κολάκων αὐτοῦ καὶ βωμοὶ
 καὶ ἡρῷα καὶ σπονδαί. τούτων ἑκάστῳ καὶ παιᾶνες ᾔδοντο,
 ὥστε καὶ αὐτὸν τὸν Δημήτριον θαυμάζειν ἐπὶ τοῖς γινομένοις
 καὶ λέγειν ὅτι ἐπ’ αὐτοῦ οὐδεὶς Ἀθηναίων γέγονε μέγας καὶ
 ἁδρὸς τὴν ψυχήν.’ καὶ Θηβαῖοι δὲ κολακεύοντες τὸν
 Δημήτριον, ὥς φησι Πολέμων ἐν τῷ περὶ τῆς ποικίλης στοᾶς
 τῆς ἐν Σικυῶνι ( fr. 15 Pr ), ἱδρύσαντο ναὸν
 Ἀφροδίτης Λαμίας. ἐρωμένη δ’ ἦν αὕτη τοῦ Δημητρίου καθάπερ
 καὶ ἡ Λέαινα. τί οὖν παράδοξον οἱ Ἀθηναῖοι οἱ 
 τῶν κολάκων κόλακες ἐποίησαν οἱ εἰς αὐτὸν τὸν
 Δημήτριον παιᾶνας καὶ προσόδια ᾄδοντες; φησὶ γοῦν ὁ
 Δημοχάρης ἐν τῇ πρώτῃ καὶ εἰκοστῇ γράφων ( FHG II
 449 )· ‘ἐπανελθόντα δὲ τὸν Δημήτριον ἀπὸ τῆς
 Λευκάδος καὶ Κερκύρας εἰς τὰς Ἀθήνας οἱ
 Ἀθηναῖοι ἐδέχοντο οὐ μόνον θυμιῶντες καὶ στεφανοῦντες καὶ
 οἰνοχοοῦντες, ἀλλὰ καὶ προσοδιακοὶ χοροὶ καὶ ἰθύφαλλοι μετ᾽
 ὀρχήσεως καὶ ᾠδῆς ἀπήντων αὐτῷ καὶ ἐφιστάμενοι κατὰ τοὺς
 ὄχλους ᾖδον ὀρχούμενοι καὶ ἐπᾴδοντες ὡς εἴη μόνος θεὸς
 ἀληθινός, οἱ δ’ ἄλλοι καθεύδουσιν ἢ ἀποδημοῦσιν ἢ οὐκ
 εἰσίν, γεγονὼς δ’ εἴη ἐκ Ποσειδῶνος καὶ Ἀφροδίτης, τῷ δὲ
 κάλλει διάφορος καὶ τῇ πρὸς πάντας φιλανθρωπίᾳ κοινός.
 δεόμενοι δ’ αὐτοῦ ἱκέτευον, φησί, καὶ προσηύχοντο.’

ὁ μὲν οὖν Δημοχάρης τοσαῦτα εἴρηκε περὶ τῆς Ἀθηναίων
 κολακείας· Δοῦρις δ’ ὁ Σάμιος ἐν τῇ δευτέρᾳ καὶ εἰκοστῇ τῶν
 ἱστοριῶν ( FHG II 476 ) καὶ αὐτὸν τὸν ἰθύφαλλον
 ( PL III 674 B4 )..... 
 — — — — — — 
 ὡς οἱ μέγιστοι τῶν θεῶν καὶ φίλτατοι 
 τῇ πόλει πάρεισιν· 
 ἐνταῦθα γὰρ Δήμητρα καὶ Δημήτριον 
 ἅμα παρῆγ’ ὁ καιρός. 
 χἠ μὲν τὰ σεμνὰ τῆς Κόρης μυστήρια 
 ἔρχεθ’ ἵνα ποιήσῃ, 
 ὁ δ’ ἱλαρός, ὥσπερ τὸν θεὸν δεῖ, καὶ καλὸς 
 καὶ γελῶν πάρεστι. 
 σεμνόν τι φαίνεθ᾽, οἱ φίλοι πάντες κύκλῳ, 
 ἐν μέσοισι δ’ αὐτός, 
 ὅμοιος ὥσπερ οἱ φίλοι μὲν ἀστέρες, 
 ἥλιος δ’ ἐκεῖνος. 
 ὦ τοῦ κρατίστου παῖ Ποσειδῶνος θεοῦ, 
 
 χαῖρε, κἀφροδίτης. 
 ἄλλοι μὲν ἢ μακρὰν γὰρ ἀπέχουσιν θεοὶ 
 ἢ οὐκ ἔχουσιν ὦτα 
 ἢ οὐκ εἰσὶν ἢ οὐ προσέχουσιν ἡμῖν οὐδὲ ἕν, 
 σὲ δὲ παρόνθ’ ὁρῶμεν, 
 οὐ ξύλινον οὐδὲ λίθινον, ἀλλ’ ἀληθινόν. 
 εὐχόμεσθα δή σοι· 
 πρῶτον μὲν εἰρήνην ποίησον, φίλτατε· 
 κύριος γὰρ εἶ σύ. 
 τὴν δ’ οὐχὶ Θηβῶν, ἀλλ’ ὅλης τῆς Ἑλλάδος 
 Σφίγγα περικρατοῦσαν, 
 Αἰτωλὸς ὅστις ἐπὶ πέτρας καθήμενος, 
 ὥσπερ ἡ παλαιά, 
 τὰ σώμαθ’ ἡμῶν πάντ’ ἀναρπάσας φέρει, 
 κοὐκ ἔχω μάχεσθαι· 
 Αἰτωλικὸν γὰρ ἁρπάσαι τὰ τῶν πέλας, 
 νῦν δὲ καὶ τὰ πόρρω· 
 μάλιστα μὲν δὴ σχόλασον αὐτός· εἰ δὲ μή, 
 Οἰδίπουν τιν’ εὑρέ, 
 τὴν Σφίγγα ταύτην ὅστις ἢ κατακρημνιεῖ 
 ἢ σποδὸν ποιήσει.

ταῦτ’ ᾖδον οἱ Μαραθωνομάχαι οὐ δημοσίᾳ μόνον, ἀλλὰ καὶ κατ᾽
 οἰκίαν, οἱ τὸν προσκυνήσαντα τὸν Περσῶν βασιλέα
 ἀποκτείναντες, οἱ τὰς ἀναρίθμους μυριάδας τῶν βαρβάρων
 φονεύσαντες. Ἄλεξις γοῦν ἐν Φαρμακοπώλῃ ἢ Κρατεύᾳ
 προπίνοντά τινα εἰσαγαγὼν ἑνὶ τῶν συμποτῶν καὶ λέγοντα
 ποιεῖ τάδε ( II 336 K )· 
 
 παῖ, τὴν μεγάλην δός, ὑποχέας 
 φιλίας κυάθους τῶν ... παρόντων τέτταρας, 
 τοὺς τρεῖς δ’ Ἔρωτος προσαποδώσεις ὕστερον· 
 ἕν᾽ Ἀντιγόνου τοῦ βασιλέως νίκης καλῶς 
 καὶ τοῦ νεανίσκου κύαθον Δημητρίου 
 ............... φέρε τὸν τρίτον 
 Φίλας Ἀφροδίτης. χαίρετ᾽, ἄνδρες συμπόται, 
 ὅσων ἀγαθῶν τὴν κύλικα μεστὴν πίομαι.

τοιοῦτοι τότ’ ἐγένοντο οἱ Ἀθηναῖοι κολακείας θηρίου
 χαλεπωτάτου λύσσαν ἐμβαλούσης αὐτῶν τῇ πόλει· ἣν ὁ μὲν
 Πύθιος ἑστίαν τῆς Ἑλλάδος ἀνεκήρυξε, πρυτανεῖον δὲ Ἑλλάδος
 ὁ δυσμενέστατος Θεόπομπος ὁ φήσας ἐν ἄλλοις ( FHG I
 328 ) πλήρεις εἶναι τὰς Ἀθήνας Διονυσοκολάκων καὶ
 ναυτῶν καὶ λωποδυτῶν, ἔτι δὲ ψευδομαρτύρων καὶ συκοφαντῶν
 καὶ ψευδοκλητήρων. οὓς ἐγὼ πείθομαι ὡς ἐπομβρίαν ἤ τι
 δεινὸν ἐκ θεοῦ τὴν προειρημένην πᾶσαν εἰσηγήσασθαι
 κολακείαν. περὶ ἧς καλῶς ὁ Διογένης ἔλεγε πολὺ κρεῖττον
 εἶναι ἐς κόρακας ἀπελθεῖν ἢ ἐς κόλακας, οἳ ζῶντας ἔτι τοὺς
 ἀγαθοὺς τῶν ἀνδρῶν κατεσθίουσι. φησὶ γοῦν καὶ Ἀναξίλας ἐν
 .... ( II 274 K )· 
 οἱ κόλακές εἰσι τῶν ἐχόντων οὐσίας 
 σκώληκες. εἰς οὖν ἄκακον ἀνθρώπου τρόπον 
 εἰσδὺς ἕκαστος ἐσθίει καθήμενος, 
 ἕως ἂν ὥσπερ πυρὸν ἀποδείξῃ κενόν. 
 ἔπειθ’ ὃ μὲν λέμμ’ ἐστίν, ὃ δ’ ἕτερον δάκνει. 
 Πλάτων τ’ ἐν Φαίδρῳ φησί ( p. 240 b )·
 ‘κόλακι, δεινῷ θηρίῳ καὶ βλάβῃ μεγάλῃ,
 ὅμως ἐπέμιξεν ἡ φύσις ἡδονήν τινα οὐκ ἄμουσον.’ Θεόφραστος
 δ’ ἐν τῷ περὶ κολακείας ( fr. 83 W ) φησίν, ὡς
 Μύρτις ὁ Ἀργεῖος Κλεώνυμον τὸν χορευτὴν ἅμα καὶ κόλακα
 προσκαθίζοντα πολλάκις αὐτῷ καὶ τοῖς συνδικάζουσι,
 βουλόμενον δὲ καὶ μετὰ τῶν κατὰ τὴν πόλιν ἐνδόξων ὁρᾶσθαι,
 λαβόμενος τοῦ ὠτὸς καὶ ἕλκων αὐτὸν ἐκ τοῦ συνεδρίου πολλῶν
 παρόντων εἶπεν· ‘οὐ χορεύσεις ἐνθάδε οὐδ’ ἁμῶν ἀκούσει.’
 Δίφιλος δ’ ἐν Γάμῳ φησίν ( II 547 K )· 
 ὁ γὰρ κόλαξ 
 καὶ στρατηγὸν καὶ δυνάστην καὶ φίλους καὶ τὰς 
 πόλεις 
 ἀνατρέπει λόγῳ κακούργῳ μικρὸν ἡδύνας χρόνον. 
 νῦν δὲ καὶ καχεξία τις ὑποδέδυκε τοὺς ὄχλους, 
 αἱ κρίσεις θ’ ἡμῶν νοσοῦσι, καὶ τὸ πρὸς χάριν
 πολύ. 
 διὸ καὶ Θετταλοὶ καλῶς ποιήσαντες κατέσκαψαν τὴν
 καλουμένην πόλιν Κολακείαν, ἣν Μηλιεῖς ἐνέμοντο, ὥς φησι
 Θεόπομπος ἐν τῇ τριακοστῇ ( FHG I 310 ).

κόλακας δ’ εἶναί φησι Φύλαρχος καὶ τοὺς ἐν Λήμνῳ
 κατοικοῦντας Ἀθηναίων ἐν τῇ τρισκαιδεκάτῃ τῶν ἱστοριῶν
 ( FHG I 341 ). χάριν γὰρ ἀποδιδόντας τοῖς
 Σελεύκου καὶ Ἀντιόχου ἀπογόνοις, ἐπεὶ αὐτοὺς ὁ Σέλευκος
 πικρῶς ἐπιστατουμένους ὑπὸ Λυσιμάχου οὐ μόνον ἐξείλετο,
 ἀλλὰ καὶ τὰς πόλεις αὐτοῖς ἀπέδωκεν ἀμφοτέρας, οἱ Λημνόθεν
 Ἀθηναῖοι οὐ μόνον ναοὺς κατεσκεύασαν τοῦ Σελεύκου, ἀλλὰ καὶ
 τοῦ υἱοῦ Ἀντιόχου· καὶ τὸν ἐπιχεόμενον κύαθον ἐν ταῖς
 συνουσίαις Σελεύκου σωτῆρος καλοῦσι. 
 
 ταύτην δὲ τὴν κολακείαν τινὲς ἐκτρεπόμενοι
 τοὔνομα 
 ἀρέσκειαν προσαγορεύουσιν, ὡς καὶ Ἀναξανδρίδης ἐν
 Σαμίᾳ ( II 155 K )· 
 τὸ γὰρ κολακεύειν νῦν ἀρέσκειν ὄνομ’ ἔχει. 
 οὐκ ἐπίστανται δὲ οἱ τὴν κολακείαν
 μεταχειριζόμενοι ὥς ἐστιν αὕτη ἡ τέχνη ὀλιγοχρόνιος. Ἄλεξις
 γοῦν φησιν ἐν Ψευδομένῳ ( II 392 K )· 
 κόλακος δὲ βίος μικρὸν χρόνον ἀνθεῖ· 
 οὐδεὶς γὰρ χαίρει πολιοκροτάφῳ παρασίτῳ. 
 Κλέαρχος δ’ ὁ Σολεὺς ἐν τῷ πρώτῳ τῶν Ἐρωτικῶν
 ( FHG II 313 )· ‘κόλαξ μὲν οὐδείς’, φησί,
 ‘διαρκεῖ πρὸς φιλίαν. καταναλίσκει γὰρ ὁ χρόνος τὸ τοῦ
 προσποιήματος αὐτῶν ψεῦδος. ὁ δ’ ἐραστὴς κόλαξ ἐστὶ φιλίας
 δι’ ὥραν ἢ κάλλος.’ τῶν δὲ Δημητρίου τοῦ βασιλέως κολάκων
 οἱ περὶ Ἀδείμαντον τὸν Λαμψακηνὸν νεὼν κατασκευασάμενοι καὶ
 ἀγάλματα ἱδρυσάμενοι Θριῆσιν ὠνόμασαν Φίλας Ἀφροδίτης καὶ
 τὸν τόπον Φιλαῖον ἐκάλεσαν ἀπὸ τῆς Δημητρίου
 μητρὸς Φίλας, ὥς φησι Διονύσιος ὁ τοῦ
 Τρύφωνος ἐν τῷ δεκάτῳ περὶ ὀνομάτων.

Κλέαρχος δ’ ὁ Σολεὺς ἐν τῷ ἐπιγραφομένῳ Γεργιθίῳ ( FHG
 II 310 ) καὶ πόθεν ἡ ἀρχὴ τοῦ ὀνόματος τῶν κολάκων
 παρῆλθε διηγεῖται καὶ αὐτὸν τὸν Γεργίθιον ὑποτιθέμενος, ἀφ᾽
 οὗ τὸ βιβλίον ἔχει τὴν ἐπιγραφήν, ἕνα γεγονότα τῶν
 Ἀλεξάνδρου κολάκων. διηγεῖται δὲ οὕτως, τὴν κολακείαν
 ταπεινὰ ποιεῖν τὰ ἤθη τῶν κολάκων καταφρονητικῶν ὄντων τῶν
 περὶ αὐτούς. σημεῖον δὲ τὸ πᾶν ὑπομένειν εἰδότας οἷα
 τολμῶσι. τὰ δὲ τῶν κολακευομένων ἐμφυσωμένων τῇ κολακείᾳ, χαύνους καὶ κενοὺς ποιοῦντα,
 πάντων ἐν ὑπεροχῇ παρ’ αὐτοῖς ὑπολαμβάνεσθαι
 κατασκευάζεσθαι. ἑξῆς τε διηγούμενος περί τινος μειρακίου
 Παφίου μὲν τὸ γένος, βασιλέως δὲ τὴν τύχην ‘τοῦτο, φησί, τὸ
 μειράκιον (οὐ λέγων αὐτοῦ τοὔνομα) κατέκειτο δι’ 
 ὑπερβάλλουσαν τρυφὴν ἐπὶ ἀργυρόποδος κλίνης ὑπεστρωμένης
 Σαρδιανῇ ψιλοτάπιδι τῶν πάνυ πολυτελῶν. ἐπεβέβλητο δ’ αὐτῷ
 πορφυροῦν ἀμφίταπον ἀμοργίνῳ καλύμματι περιειλημμένον.
 προσκεφάλαια δ’ εἶχε τρία μὲν ὑπὸ τῇ κεφαλῇ βύσσινα
 παραλουργῆ, δι’ ὧν ἠμύνετο τὸ καῦμα, δύο δ’ ὑπὸ τοῖς ποσὶ
 ὑσγινοβαφῆ τῶν Δωρικῶν καλουμένων· ἐφ’ ὧν κατέκειτο
 ἐν λευκῇ χλανίδι.

παραδεδεγμένοι δ’ εἰσὶ πάντες οἱ κατὰ τὴν Κύπρον μόναρχοι
 τὸ τῶν εὐγενῶν κολάκων γένος ὡς χρήσιμον· πάνυ γὰρ τὸ κτῆμα
 τυραννικόν ἐστι. καὶ τούτων οἷον Ἀρεοπαγιτῶν τινων οὔτε τὸ
 πλῆθος οὔτε τὰς ὄψεις ἔξω τῶν ἐπιφανεστάτων οἶδεν οὐδείς.
 διῃρημένων δὲ διχῇ κατὰ συγγένειαν τῶν ἐν τῇ Σαλαμῖνι
 κολάκων, ἀφ’ ὧν εἰσιν οἱ κατὰ τὴν ἄλλην Κύπρον κόλακες,
 τοὺς μὲν Γεργίνους, τοὺς δὲ Προμάλαγγας προσαγορεύουσιν· ὧν
 οἱ μὲν Γεργίνοι συναναμιγνύμενοι τοῖς κατὰ τὴν πόλιν ἔν τε
 τοῖς ἐργαστηρίοις καὶ ταῖς ἀγοραῖς ὠτακουστοῦσι κατασκόπων
 ἔχοντες τάξιν, ὅ τι δ’ ἂν ἀκούσωσιν ἀναφέρουσιν ἑκάστης
 ἡμέρας πρὸς τοὺς καλουμένους ἄνακτας. οἱ δὲ Προμάλαγγες
 ζητοῦσιν ἄν τι τῶν ὑπὸ τῶν Γεργίνων προσαγγελθέντων οὐκ
 ἀνάξιον εἶναι ζητήσεως δόξῃ, ὄντες τινὲς
 ἐρευνηταί. καὶ τούτων οὕτως ἔντεχνος καὶ πιθανὴ πρὸς
 ἅπαντας ἡ ἔντευξις ὥστ’ ἔμοιγε δοκεῖ, καθάπερ καὶ αὐτοί
 φασι, παρ’ ἐκείνων εἰς τοὺς ἔξω τόπους διαδεδόσθαι τὸ
 σπέρμα τῶν ἐλλογίμων κολάκων· καὶ γὰρ οὐχ οἷον μετρίως ἐπὶ
 τῷ πράγματι σεμνύνονται διὰ τὸ τετιμῆσθαι παρὰ τοῖς
 βασιλεῦσιν, ἀλλὰ καὶ λέγουσιν ὅτι τῶν Γεργίνων τις ἀπόγονος
 ὢν τῶν Τρώων ἐκείνων, οὓς Τεῦκρος ἀπὸ τῶν αἰχμαλώτων
 κατακτησάμενος εἰς Κύπρον ἔχων ἀπῴκησεν, οὗτος διὰ τῆς
 παραλίας μετ’ ὀλίγων στείλας ἐπὶ τῆς Αἰολίδος κατὰ πύστιν
 ἅμα καὶ οἰκισμὸν τῆς τῶν προγόνων χώρας πόλιν οἰκίσειε περὶ
 τὴν Τρωικὴν Ἴδην συμπαραλαβών τινας τῶν Μυσῶν, ἣ πάλαι μὲν
 ἀπὸ τοῦ γένους Γέργινα, νῦν δὲ Γέργιθα κέκληται. τούτου
 γάρ, ὡς ἔοικε, τοῦ στόλου τινὲς ἀποσπασθέντες ἐν τῇ Κυμαίᾳ
 κατέσχον ἐκ Κύπρου τὸ γένος ὄντες, ἀλλ’ οὐκ ἐκ τῆς
 Θετταλικῆς Τρίκκης, καθάπερ τινὲς εἰρήκασιν, ὧν ἰατρεῦσαι
 τὴν ἄγνοιαν οὐδ’ Ἀσκληπιάδαις τοῦτό γε νομίζω δεδόσθαι.

γεγόνασι δὲ παρ’ ἡμῖν καὶ ἐπὶ Γλοῦ τοῦ Καρὸς καὶ γυναῖκες
 ὑπὸ τὰς ἀνάσσας αἱ προσαγορευθεῖσαι κολακίδες. ἀφ’ ὧν
 ὑπολιπεῖς τινες εἰς τὸ πέραν ἀφικόμεναι μετάπεμπτοι πρός τε
 τὰς Ἀρταβάζου καὶ τὰς Μέντορος γυναῖκας κλιμακίδες
 μετωνομάσθησαν ἀπὸ τοιαύτης πράξεως· ταῖς μεταπεμψαμέναις
 ἀρεσκευόμεναι κλίμακα κατεσκεύαζον ἐξ ἑαυτῶν οὕτως ὥστ’ ἐπὶ
 τοῖς νώτοις αὐτῶν τὴν ἀνάβασιν γίγνεσθαι καὶ τὴν κατάβασιν
 ταῖς ἐπὶ τῶν ἁμαξῶν ὀχουμέναις. εἰς τοῦτο τρυφῆς, ἵνα μὴ
 ἀθλιότητος εἴπω, προηγάγοντο
 τεχνώμεναι τὰς ἀφρονεστάτας. τοιγαροῦν αὗται μὲν ἐκ τῶν
 λίαν μαλακῶν ὑπὸ τῆς τύχης μεταβιβασθεῖσαι σκληρῶς ἐβίωσαν
 ἐπὶ γήρως, αἳ δέ, τῶν παρ’ ἡμῖν ταῦτα διαδεξαμένων,
 ἐκπεσοῦσαι τῆς ἐξουσίας κατῆραν εἰς Μακεδονίαν καὶ τὰς τῶν
 ἐκεῖ κυρίας τε καὶ βασιλίδας ὃν τρόπον ταῖς ὁμιλίαις
 διέθεσαν οὐδὲ λέγειν καλόν, πλὴν ὅτι μαγευόμεναι καὶ
 μαγεύουσαι ταυροπόλοι καὶ τριοδίτιδες αὗται πρὸς ἀλήθειαν
 ἐγένοντο, πλήρεις πάντων ἀποκαθαρμάτων. τοσούτων ἔοικε καὶ
 τοιούτων ἡ κολακεία κακῶν αἰτία γενέσθαι τοῖς διὰ τὸ
 κολακεύεσθαι προσδεξαμένοις αὐτήν.’

προελθὼν δὲ πάλιν ὁ Κλέαρχος καὶ τάδε φησίν· ‘ἀλλ’ ἤδη τῇ
 τούτων χρείᾳ μέμψαιτ’ ἄν τις τὸ μειράκιον, ὥσπερ εἶπον. οἱ
 μὲν γὰρ παῖδες μικρὸν ἄπωθεν τῆς κλίνης ἐν χιτωνίσκοις
 ἕστασαν· τριῶν δ’ ὄντων ἀνδρῶν, δι’ οὓς δὴ νῦν ὁ πᾶς λόγος
 ἐνέστηκε, καὶ τούτων ὄντων ἐπωνύμων παρ’ ἡμῖν ὁ μὲν εἷς ἐπὶ
 τῆς κλίνης πρὸς ποδῶν καθῆστο τοὺς τοῦ μειρακίου πόδας ἐπὶ
 τοῖς αὑτοῦ γόνασι λεπτῷ λῃδίῳ συνημφιακώς· ὃ δὲ ἐπόει δήπου
 καὶ μὴ λέγοντος οὐκ ἄδηλον· καλεῖται δ’ οὗτος ὑπὸ τῶν
 ἐγχωρίων Παράβυστος διὰ τὸ καὶ τῶν μὴ παραδεχομένων ὅμως
 τεχνικώτατα κολακεύων παρεμπίπτειν ἐς τὰς ὁμιλίας. ἅτερος
 δ’ ἦν ἐπί τινος δίφρου κειμένου παρ’ αὐτὴν τὴν κλίνην καὶ
 τοῦ νεανίσκου τὴν χεῖρα παρεικότος ἐκκρεμάμενος ταύτης καὶ
 προσπεπτωκὼς κατέψηχέ τε καὶ τῶν δακτύλων ἕκαστον ἐν μέρει
 διαλαμβάνων εἷλκέ τε καὶ ἐξέτεινεν· ὥστε τὸν πρῶτον αὐτὸν
 ἐπονομάσαντα Σικύαν εὐστόχως εἰρηκέναι
 δοκεῖν. ὁ δὲ τρίτος ὁ Θὴρ ὁ γενναιότατος, ὅσπερ ἦν τῆς
 ὑπηρεσίας πρωταγωνιστής, προσεστηκὼς αὐτῷ κατὰ κεφαλὴν
 μετεῖχε τῶν βυσσίνων προσκεφαλαίων ἀποκεκλιμένος εἰς αὐτὰ
 πάνυ φιλικῶς· καὶ τῇ μὲν ἀριστερᾷ τὸ τοῦ μειρακίου
 τριχωμάτιον ἐπικοσμῶν, τῇ δεξιᾷ δὲ Φωκαικὸν ψῆγμά τι
 διακινῶν καὶ αἰωρῶν ἡδὺς ἦν, ἀλλ’ οὐκ ἀποσοβῶν. διὸ ἐμοὶ
 δοκεῖν αὐτῷ δαίμων τις ἐλευθέριος νεμεσήσας ἐφίησι τῷ
 μειρακίῳ μυῖαν, οὐκ ἄλλην ἢ ᾽κείνην ἧς καὶ τὴν
 Ἀθηνᾶν φησιν Ὅμηρος ἐνεῖναι τῷ Μενελάῳ τὸ θάρσος· οὕτως ἦν
 ἐρρωμένη καὶ ἄφοβος τὴν ψυχήν. δηχθέντος δὲ τοῦ μειρακίου
 τηλικοῦτον ἀνέκραγεν ἅνθρωπος ὑπὲρ ἐκείνου καὶ οὕτως
 ἠγανάκτησεν ὥστε διὰ τὴν πρὸς μίαν ἔχθραν ἁπάσας ἐκ τῆς
 οἰκίας ἤλαυνεν. ὅθεν καὶ φανερὸς ἐγένετο πρὸς τούτῳ τεταχὼς
 αὑτόν.’

ἀλλ’ οὐ Λεύκων τοιοῦτος ἦν ὁ Ποντικὸς τύραννος, ὃς ἐπεὶ
 συχνοὺς τῶν φίλων ᾔσθετο σεσυλημένους ὑπό τινος 
 τῶν περὶ αὑτὸν κολάκων, συνιδὼν τὸν ἄνθρωπον διαβάλλοντά
 τινα τῶν λοιπῶν φίλων ‘ἀπέκτεινα ἄν, εἶπέν, σε νὴ τοὺς
 θεούς, εἰ μὴ πονηρῶν ἀνδρῶν ἡ τυραννὶς ἐδεῖτο.’ Ἀντιφάνης
 δ’ ὁ κωμῳδιοποιὸς ἐν Στρατιώτῃ τὰ ὅμοια λέγει περὶ τῆς τῶν
 ἐν Κύπρῳ βασιλέων τρυφῆς. ποιεῖ δέ τινα ἀναπυνθανόμενον
 στρατιώτου τάδε ( II 97 K )· 
 ἐν Κύπρῳ φής, εἰπέ μοι, διήγετε 
 πολὺν χρόνον; Β. τὸν πάνθ’ ἕως ἦν ὁ πόλεμος. 
 Α. ἐν τίνι τόπῳ μάλιστα; λέγε γάρ. Β. ἐν Πάφῳ· 
 
 οὗ πρᾶγμα τρυφερὸν διαφερόντως ἦν ἰδεῖν, 
 ἄλλως τ’ ἄπιστον. Α. ποῖον; Β. ἐρριπίζετο 
 ὑπὸ τῶν περιστερῶν, ὑπ’ ἄλλου δ’ οὐδενὸς 
 δειπνῶν ὁ βασιλεύς. Α. πῶς; ἐάσας τἄλλα γὰρ 
 ἐρήσομαί σε τοῦθ᾽. Β. ὅπως; ἠλείφετο 
 ἐκ τῆς Συρίας ἥκοντι τοιούτῳ μύρῳ, 
 καρποῦ σύχν’ οἵου φασὶ τὰς περιστερὰς 
 τρώγειν. διὰ τὴν ὀσμὴν δὲ τούτου πετόμεναι 
 παρῆσαν οἷαί τ’ ἦσαν ἐπικαθιζάνειν 
 ἐπὶ τὴν κεφαλήν· παῖδες δὲ παρακαθήμενοι 
 ἐσόβουν. ἀπαίρουσαι δὲ μικρόν, οὐ πολὺ 
 τοῦ μήτ’ ἐκεῖσε μήτε δεῦρο παντελῶς 
 οὕτως ἀνερρίπιζον ὥστε σύμμετρον 
 αὐτῷ τὸ πνεῦμα, μὴ περίσκληρον ποιεῖν.

‘εἴη οὖν ἂν ὁ τοῦ προειρημένου μειρακίου κόλαξ μαλακοκόλαξ,
 ὥς φησιν ὁ Κλέαρχος ( 1. s. )· πρὸς γὰρ τῷ
 τοιούτῳ κολακεύειν καὶ τὸ σχῆμα τῶν κολακευομένων
 ἐπακολουθῶν ἀποπλάττεται παραγκωνίζων καὶ σπαργανῶν ἑαυτὸν
 τοῖς τριβωναρίοις. ὅθεν αὐτὸν οἳ μὲν παραγκωνιστήν, οἳ δὲ
 σχηματοθήκην καλοῦσι. κατ’ ἀλήθειαν γὰρ ὁ κόλαξ ἔοικεν
 εἶναι τῷ Πρωτεῖ ὁ αὐτός. γίγνεται γοῦν παντοδαπὸς οὐ μόνον
 κατὰ τὴν μορφήν, ἀλλὰ καὶ κατὰ τοὺς λόγους· οὕτω
 ποικιλόφωνός τις ἐστίν. Ἀνδροκύδης δ’ ὁ ἰατρὸς ἔλεγε τὴν
 κολακείαν ἔχειν τὴν ἐπωνυμίαν ἀπὸ τοῦ προσκολλᾶσθαι ταῖς
 ὁμιλίαις· ἐμοὶ δὲ δοκεῖ διὰ τὴν εὐχέρειαν ὅτι πάντα ὑποδύεται, ὡς δή τις ὑποστατικὸς
 νωταγωγῶν τῷ τῆς ψυχῆς ἤθει καὶ οὐ βαρυνόμενος οὐδενὶ τῶν
 αἰσχρῶν.’ οὐκ ἂν διαμάρτοι δέ τις τὸν τοῦ μειρακίου τούτου
 τοῦ Κυπρίου βίον ὑγρὸν ὀνομάζων· οὗ πολλοὺς καὶ διδασκάλους
 φησὶν εἶναι Ἀθήνησιν Ἄλεξις ἐν Πυραύνῳ λέγων οὕτως
 ( II 372 K )· 
 πεῖραν ἐπεθύμουν θατέρου βίου λαβεῖν, 
 ὃν πάντες εἰώθασιν ὀνομάζειν ὑγρόν. 
 τρεῖς ἐν Κεραμεικῷ περιπατήσας ἡμέρας 
 διδασκάλους ἐξεῦρον οὗ λέγω βίου 
 ἴσως τριάκοντ’ ἀφ’ ἑνὸς ἐργαστηρίου. 
 καὶ Κρώβυλος ἐν Ἀπολιπούσῃ ( IV 566
 M )· 
 πάλιν ἡ τοῦ βίου 
 ὑγρότης μέ τοῦ σου τέθλιφε· τὴν
 ἀσωτίαν 
 ὑγρότητα γὰρ νῦν προσαγορεύουσίν τινες.

Ἀντιφάνης δ’ ἐν Λημνίαις ( II 70 K ) τέχνην τινὰ
 εἶναι ὑποτίθεται τὴν κολακείαν εἶναι ἐν οἷς
 λέγει ἐν ταῖς Λημνίαις · 
 εἶτ’ ἔστιν ἢ γένοιτ’ ἂν ἡδίων τέχνη 
 ἢ πρόσοδος ἄλλη τοῦ κολακεύειν εὐφυῶς; 
 ὁ ζωγράφος πονεῖ τι καὶ πικραίνεται, 
 ὁ γεωργὸς ..............., 
 ........ ἐν ὅσοις ἐστὶ κινδύνοις πάλιν· 
 πρόσεστι πᾶσιν ἐπιμέλεια καὶ πόνος. 
 ἡμῖν δὲ μετὰ γέλωτος ὁ βίος καὶ τρυφῆς· 
 οὗ γὰρ τὸ μέγιστον ἔργον ἐστὶ παιδιά, 
 ἁδρὸν γελάσαι, σκῶψαί τιν᾽, ἐμπιεῖν πολύν, 
 οὐχ ἡδύ; ἐμοὶ μὲν μετὰ τὸ πλουτεῖν δεύτερον. 
 
 κεχαρακτήρικε δὲ ὡς ἔνι μάλιστα ἐπιμελῶς τὸν
 κόλακα Μένανδρος ἐν τῷ ὁμωνύμῳ δράματι, ὡς καὶ τὸν
 παράσιτον Δίφιλος ἐν Τελεσίᾳ. Ἄλεξις δ’ ἐν Καταψευδομένῳ
 λέγοντά τινα κόλακα τοιαῦτα παρεισάγων φησίν ( II 381
 K )· 
 εὐδαίμων ἐγώ, μὰ τὸν Δία 
 τὸν Ὀλύμπιον καὶ τὴν Ἀθηνᾶν, οὐχ ὅτι 
 ἐν τοῖς γάμοισιν, ἄνδρες, εὐωχήσομαι, 
 ἀλλ’ ὅτι διαρραγήσομ᾽, ἂν θεὸς θέλῃ· 
 τούτου δέ μοι γένοιτο τοῦ θανάτου τυχεῖν. 
 δοκεῖ δέ μοι οὗτος, ἄνδρες φίλοι, ὁ καλὸς γάστρις
 οὐκ ἂν ὠκνηκέναι εἰπεῖν καὶ τὰ ἐξ Ὀμφάλης Ἴωνος τοῦ
 τραγῳδιοποιοῦ ( fr. 21 N )· 
 ἐνιαυσίαν γὰρ δεῖ με τὴν ἑορτὴν ἄγειν. 
 
 οἷον καθημερινήν

Ἱππίας δ’ ὁ Ἐρυθραῖος ἐν τῇ δευτέρᾳ τῶν 
 περὶ τῆς πατρίδος ἱστοριῶν ( FHG IV
 431 ) διηγούμενος ὡς ἡ Κνωποῦ βασιλεία ὑπὸ τῶν
 ἐκείνου κολάκων κατελύθη φησὶν καὶ ταῦτα· ‘Κνωπῷ
 μαντευομένῳ περὶ σωτηρίας ὁ θεὸς ἔχρησε θύειν Ἑρμῇ δολίῳ.
 καὶ μετὰ ταῦτα ὁρμήσαντος αὐτοῦ εἰς Δελφοὺς οἱ τὴν
 βασιλείαν αὐτοῦ καταλῦσαι βουλόμενοι, ἵν’ ὀλιγαρχίαν
 καταστήσωνται· (ἦσαν δ’ οὗτοι Ὀρτύγης καὶ Ἶρος καὶ Ἔχαρος,
 οἳ ἐκαλοῦντο διὰ τὸ περὶ τὰς θεραπείας εἶναι τῶν ἐπιφανῶν
 πρόκυνες καὶ κόλακες) συμπλέοντες οὖν τῷ Κνωπῷ, ὡς ἤδη
 πόρρω τῆς γῆς ἦσαν, δήσαντες τὸν Κνωπὸν ἔρριψαν εἰς τὸ
 πέλαγος καὶ καταχθέντες εἰς Χίον καὶ δύναμιν παρὰ τῶν ἐκεῖ
 τυράννων λαβόντες Ἀμφίκλου καὶ Πολυτέκνου
 νυκτὸς κατέπλευσαν εἰς τὰς Ἐρυθράς. κατὰ τὸ αὐτὸ καὶ τὸ τοῦ
 Κνωποῦ σῶμα ἐξεβράσθη τῆς Ἐρυθραίας κατὰ τὴν ἀκτὴν ἣ νῦν
 Λεόποδον καλεῖται. τῆς δὲ γυναικὸς τοῦ Κνωποῦ Κλεονίκης
 περὶ τὴν τοῦ σώματος κηδείαν γινομένης (ἦν δὲ ἑορτὴ καὶ
 πανήγυρις ἀγομένη Ἀρτέμιδι Στροφαίᾳ) ἐξαίφνης ἀκούεται
 σάλπιγγος βοή· καὶ καταληφθέντος τοῦ ἄστεος ὑπὸ τῶν περὶ
 τὸν Ὀρτύγην πολλοὶ μὲν ἀναιροῦνται τῶν τοῦ Κνωποῦ φίλων καὶ
 ἡ Κλεονίκη μαθοῦσα φεύγει εἰς Κολοφῶνα.

οἱ δὲ περὶ τὸν Ὀρτύγην τύραννοι ἔχοντες τὴν ἐκ Χίου δύναμιν
 τοὺς ἐνισταμένους αὐτῶν τοῖς πράγμασι διέφθειρον καὶ τοὺς
 νόμους καταλύσαντες αὐτοὶ διεῖπον τὰ κατὰ τὴν πόλιν ἐντὸς
 τείχους οὐδένα δεχόμενοι τῶν δημοτῶν· ἔξω δὲ πρὸ τῶν πυλῶν
 δικαστήριον κατασκευάσαντες τὰς κρίσεις ἐποιοῦντο, ἁλουργὰ
 μὲν ἀμπεχόμενοι περιβόλαια καὶ χιτῶνας ἐνδεδυκότες
 περιπορφύρους. ὑπεδέδεντο δὲ καὶ πολυσχιδῆ σανδάλια τοῦ
 θέρους, τοῦ δὲ χειμῶνος ἐν γυναικείοις ὑποδήμασι διετέλουν
 περιπατοῦντες κόμας τε ἔτρεφον καὶ πλοκαμῖδας ἔχειν ἤσκουν,
 διειλημμένοι τὰς κεφαλὰς διαδήμασι μηλίνοις καὶ πορφυροῖς·
 εἶχον δὲ καὶ κόσμον ὁλόχρυσον ὁμοίως ταῖς γυναιξίν.
 ἠνάγκαζόν τε τῶν πολιτῶν τοὺς μὲν διφροφορεῖν, τοὺς δὲ
 ῥαβδουχεῖν, τοὺς δὲ τὰς ὁδοὺς ἀνακαθαίρειν καὶ τῶν μὲν τοὺς
 υἱεῖς εἰς τὰς κοινὰς συνουσίας μετεπέμποντο, τοῖς δὲ τὰς
 ἰδίας γυναῖκας καὶ τὰς θυγατέρας ἄγειν παρήγγελλον· τοὺς δ᾽
 ἀπειθοῦντας ταῖς ἐσχάταις τιμωρίαις 
 περιέβαλλον. εἰ δέ τις τῶν ἐκ τῆς ἑταιρίας αὐτῶν ἀποθάνοι,
 συνάγοντες τοὺς πολίτας μετὰ γυναικῶν καὶ τέκνων ἠνάγκαζον
 θρηνεῖν τοὺς ἀποθανόντας καὶ στερνοτυπεῖσθαι μετὰ βίας καὶ
 βοᾶν ὀξὺ καὶ μέγα ταῖς φωναῖς ἐφεστηκότος μαστιγοφόρου τοῦ
 ταῦτα ποιεῖν ἀναγκάζοντος, ἕως Ἱππότης ὁ Κνωποῦ ἀδελφὸς
 μετὰ δυνάμεως ἐπελθὼν ταῖς Ἐρυθραῖς ἑορτῆς οὔσης τῶν
 Ἐρυθραίων προσβοηθούντων ἐπῆλθε τοῖς τυράννοις καὶ πολλοὺς
 αἰκισάμενος τῶν περὶ αὐτοὺς Ὀρτύγην μὲν φεύγοντα
 συνεκέντησε καὶ τοὺς μετὰ τούτου, τὰς δὲ γυναῖκας αὐτῶν καὶ
 τὰ τέκνα δεινῶς αἰκισάμενος τὴν πατρίδα ἠλευθέρωσεν.’

ἐκ τούτων οὖν ἁπάντων ἔστι συνιδεῖν, ἄνδρες φίλοι, ὅσων
 κακῶν αἰτία γίνεται κολακεία τῷ βίῳ· καὶ Θεόπομπος γὰρ ἐν
 τῇ θʹ τῶν Φιλιππικῶν ( FHG I 301 )
 φησιν· ‘Ἀγαθοκλέα δοῦλον γενόμενον καὶ τῶν ἐκ Θετταλίας
 πενεστῶν Φίλιππος μέγα παρ’ αὐτῷ δυνάμενον διὰ τὴν
 κολακείαν καὶ ὅτι ἐν τοῖς συμποσίοις συνὼν αὐτῷ ὠρχεῖτο καὶ
 γέλωτα παρεσκεύαζεν ἀπέστειλε διαφθεροῦντα Περραιβοὺς καὶ
 τῶν ἐκεῖ πραγμάτων ἐπιμελησόμενον. τοιούτους δ’ εἶχεν ἀεὶ
 περὶ αὑτὸν ἀνθρώπους ὁ Μακεδών, οἷς διὰ φιλοποσίαν καὶ
 βωμολοχίαν πλείω χρόνον ὡς τὰ πολλὰ συνδιέτριβε καὶ
 συνήδρευε περὶ τῶν μεγίστων βουλευόμενος.’ ἱστορεῖ δὲ περὶ
 αὐτοῦ καὶ τάδε Ἡγήσανδρος ὁ Δελφός ( FHG IV
 413 ), ὡς τοῖς Ἀθήνησιν εἰς τὸ Διομέων Ἡράκλειον
 ἀθροιζομένοις τοῖς τὰ γέλοια λέγουσιν ἀπέστελλεν ἱκανὸν
 κερμάτιον καὶ προσέτασσέ τισιν ἀναγράφοντας τὰ λεγόμενα ὑπ᾽
 αὐτῶν ἀποστέλλειν πρὸς αὐτόν. Θεόπομπος
 δ’ ἐν ἕκτῃ καὶ εἰκοστῇ ἱστοριῶν ( FHG I 308 )
 ‘τοὺς Θεσσαλούς, φησίν, εἰδὼς ὁ Φίλιππος ἀκολάστους ὄντας
 καὶ περὶ τὸν βίον ἀσελγεῖς συνουσίας αὐτῶν κατεσκεύαζε καὶ
 πάντα τρόπον ἀρέσκειν αὐτοῖς ἐπειρᾶτο καὶ γὰρ 
 ὀρχούμενος καὶ κωμάζων καὶ πᾶσαν ἀκολασίαν ὑπομένων (ἦν δὲ
 καὶ φύσει βωμολόχος καὶ καθ’ ἑκάστην ἡμέραν μεθυσκόμενος
 καὶ χαίρων τῶν ἐπιτηδευμάτων τοῖς πρὸς ταῦτα συντείνουσι
 καὶ τῶν ἀνθρώπων τοῖς εὐφυέσι καλουμένοις καὶ τὰ γέλοια
 λέγουσι καὶ ποιοῦσι), πλείους τε τῶν Θετταλῶν τῶν αὐτῷ
 πλησιασάντων ᾕρει μᾶλλον ἐν ταῖς συνουσίαις ἢ ταῖς
 δωρεαῖς.’ τὰ παραπλήσια ἐποίει καὶ ὁ Σικελιώτης Διονύσιος,
 ὡς Εὔβουλος ὁ κωμῳδιοποιὸς παρίστησιν ἐν τῷ τοῦ τυράννου
 ὁμωνύμῳ δράματι ( II 173 K )· 
 ἀλλ’ ἔστι τοῖς σεμνοῖς μὲν αὐθαδέστερος 
 καὶ τοῖς κόλαξι πᾶσι, τοῖς σκώπτουσι δὲ 
 ἑαυτὸν εὐόργητος· ἡγεῖται δὲ δὴ 
 τούτους μόνους ἐλευθέρους, κἂν δοῦλος ᾖ.

ἀλλὰ μὴν καὶ τοὺς ἀποβάλλοντας τὰς οὐσίας εἰς μέθας καὶ
 κύβους καὶ τὴν τοιαύτην ἀκολασίαν οὐ μόνον ὁ Διονύσιος
 ἀνελάμβανεν, ἀλλὰ καὶ ὁ Φίλιππος. ἱστορεῖ δὲ περὶ ἑκατέρου
 Θεόπομπος ἐν μὲν τῇ ἐνάτῃ καὶ τεσσαρακοστῇ ( FHG I
 320 ) γράφων οὕτως· ‘Φίλιππος τοὺς μὲν κοσμίους τὰ
 ἤθη καὶ τοὺς τῶν ἰδίων ἐπιμελουμένους ἀπεδοκίμαζε, τοὺς δὲ
 πολυτελεῖς καὶ ζῶντας ἐν κύβοις καὶ πότοις ἐπαινῶν ἐτίμα.
 τοιγαροῦν οὐ μόνον αὐτοὺς τοιαῦτ’ ἔχειν
 παρεσκεύαζεν, ἀλλὰ καὶ τῆς ἄλλης ἀδικίας καὶ βδελυρίας
 ἀθλητὰς ἐποίησεν. τί γὰρ τῶν αἰσχρῶν ἢ δεινῶν αὐτοῖς οὐ
 προσῆν ἢ τί τῶν καλῶν καὶ σπουδαίων οὐκ ἀπῆν; οὐχ οἳ μὲν
 ξυρούμενοι καὶ λεαινόμενοι διετέλουν ἄνδρες ὄντες, οἳ δ᾽
 ἀλλήλοις ἐτόλμων ἐπανίστασθαι πώγωνας ἔχουσι; καὶ
 περιήγοντο μὲν δύο καὶ τρεῖς ἑταιρουμένους, αὐτοὶ δὲ τὰς
 αὐτὰς ἐκείνοις χρήσεις ἑτέροις παρεῖχον. ὅθεν δικαίως ἄν
 τις αὐτοὺς οὐχ ἑταίρους ἀλλ’ ἑταίρας ὑπέλαβεν οὐδὲ
 στρατιώτας ἀλλὰ χαμαιτύπας προσηγόρευσεν· ἀνδροφόνοι γὰρ
 τὴν φύσιν ὄντες ἀνδρόπορνοι τὸν τρόπον ἦσαν. πρὸς δὲ
 τούτοις ἀντὶ μὲν τοῦ νήφειν τὸ μεθύειν ἠγάπων, ἀντὶ δὲ τοῦ
 κοσμίως ζῆν ἁρπάζειν καὶ φονεύειν ἐζήτουν. καὶ τὸ μὲν
 ἀληθεύειν καὶ ταῖς ὁμολογίαις ἐμμένειν οὐκ οἰκεῖον αὑτῶν
 ἐνόμιζον, τὸ δ’ ἐπιορκεῖν καὶ φενακίζειν ἐν τοῖς
 σεμνοτάτοις ὑπελάμβανον. καὶ τῶν μὲν ὑπαρχόντων ἠμέλουν,
 τῶν δὲ ἀπόντων ἐπεθύμουν, καὶ ταῦτα μέρος τι τῆς Εὐρώπης
 ἔχοντες. οἴομαι γὰρ τοὺς ἑταίρους οὐ πλείονας ὄντας κατ᾽
 ἐκεῖνον τὸν χρόνον ὀκτακοσίων οὐκ ἐλάττω καρπίζεσθαι γῆν ἢ
 μυρίους τῶν Ἑλλήνων τοὺς τὴν ἀρίστην καὶ πλείστην χώραν
 κεκτημένους. καὶ περὶ Διονυσίου δὲ τὰ παραπλήσια ἱστορεῖ ἐν
 τῇ πρώτῃ πρὸς ταῖς εἴκοσι ( FHG I 303 )·
 ‘Διονύσιος ὁ Σικελίας τύραννος τοὺς ἀποβάλλοντας τὰς οὐσίας
 εἰς μέθας καὶ κύβους καὶ τὴν τοιαύτην ἀκολασίαν· ἠβούλετο
 γὰρ ἅπαντας εἶναι διεφθαρμένους καὶ φαύλους· οὓς καὶ εὖ
 περιεῖπε.’

καὶ Δημήτριος δ’ ὁ Πολιορκητὴς φιλόγελως ἦν, ὡς ἱστορεῖ
 Φύλαρχος ἐν τῇ δεκάτῃ τῶν ἱστοριῶν ( FHG I
 339 ). ἐν δὲ τῇ τεσσαρεσκαιδεκάτῃ γράφει οὕτως
 ( ib. 341 )· ‘περιεώρα Δημήτριος τοὺς
 κολακεύοντας αὐτὸν ἐν τοῖς συμποσίοις καὶ ἐπιχεομένους
 Δημητρίου μὲν μόνου βασιλέως, Πτολεμαίου δὲ
 μόνου ναυάρχου, Λυσιμάχου δὲ γαζοφύλακος,
 Σελεύκου δ’ ἐλεφαντάρχου. καὶ ταῦτα αὐτῷ οὐ τὸ τυχὸν συνῆγε
 μῖσος.’ Ἡρόδοτος δέ φησιν ( II 173. 174 ) Ἄμασιν
 Αἰγυπτίων βασιλέα παιγνιήμονα ἐόντα σκώπτειν τοὺς συμπότας,
 καὶ ‘ὅτε ἰδιώτης, φησίν, ἦν, φιλοπότης ὑπῆρχε καὶ
 φιλοσκώμμων καὶ οὐ κατεσπουδασμένος ἀνήρ.’ Νικόλαος δ’ ἐν
 τῇ ἑβδόμῃ καὶ ἑκατοστῇ τῶν ἱστοριῶν ( FHG III
 416 ) Σύλλαν φησὶ τὸν Ῥωμαίων στρατηγὸν οὕτω
 χαίρειν μίμοις καὶ γελωτοποιοῖς φιλόγελων γενόμενον, ὡς καὶ
 πολλὰ γῆς μέτρα αὐτοῖς χαρίζεσθαι τῆς δημοσίας. ἐμφανίζουσι
 δ’ αὐτοῦ τὸ περὶ ταῦτα ἱλαρὸν αἱ ὑπ’ αὐτοῦ γραφεῖσαι
 σατυρικαὶ κωμῳδίαι τῇ πατρίῳ φωνῇ.

Τιρυνθίους δέ φησι Θεόφραστος ἐν τῷ περὶ κωμῳδίας
 ( fr. 124 W ) φιλόγελως ὄντας, ἀχρείους δὲ
 πρὸς τὰ σπουδαιότερα τῶν πραγμάτων καταφυγεῖν ἐπὶ τὸ ἐν
 Δελφοῖς μαντεῖον ἀπαλλαγῆναι βουλομένους τοῦ πάθους, καὶ
 τὸν θεὸν ἀνελεῖν αὐτοῖς, ἢν θύοντες τῷ Ποσειδῶνι ταῦρον
 ἀγελαστὶ τοῦτον ἐμβάλωσιν εἰς τὴν θάλατταν, παύσεσθαι. οἳ
 δὲ δεδιότες μὴ διαμάρτωσι τοῦ λογίου τοὺς παῖδας ἐκώλυσαν
 παρεῖναι τῇ θυσίᾳ. μαθὼν οὖν εἷς καὶ συγκαταμιχθείς,
 ἐπείπερ ἐβόων ἀπελαύνοντες αὐτόν, ‘τί
 δῆτ᾽; ἔφη· δεδοίκατε μὴ τὸ σφάγιον ὑμῶν ἀνατρέψω;’
 γελασάντων δὲ ἔμαθον ἔργῳ τὸν θεὸν δείξαντα ὡς ἄρα τὸ
 πολυχρόνιον ἦθος ἀμήχανόν ἐστι θεραπευθῆναι. Σωσικράτης δ᾽
 ἐν αʹ Κρητικῶν ( FHG IV 500 ) ἴδιόν
 τί φησι περὶ τοὺς Φαιστίους ὑπάρχειν. δοκοῦσι γὰρ ἀσκεῖν ἐκ
 παιδαρίων εὐθὺς τὸ γέλοια λέγειν· διὸ καὶ συμβέβηκεν αὐτοὺς
 ἀποφθέγγεσθαι πολλάκις εὐκαίρως διὰ τὴν ἐξ ἀρχῆς συνήθειαν.
 ὥστε πάντας τοὺς κατὰ Κρήτην τούτοις ἀνατιθέναι τὸ
 γέλοιον.

τῇ δ’ ἀλαζονείᾳ μετὰ τὴν κολακείαν χώραν δίδωσιν
 Ἀναξανδρίδης ὁ κωμῳδιοποιὸς ἐν Φαρμακομάντει λέγων οὕτως
 ( II 157 K )· 
 ὅτι εἴμ’ ἀλαζὼν τοῦτ’ ἐπιτιμᾷς; ἀλλὰ τί; 
 νικᾷ γὰρ αὕτη τὰς τέχνας πάσας πολὺ 
 μετὰ τὴν κολακείαν· ἥδε μὲν γὰρ διαφέρει. 
 ψωμοκόλακος δὲ μνημονεύει Ἀριστοφάνης ἐν Γηρυτάδῃ
 οὕτως ( I 432 K )· 
 ψίθυρός τ’ ἐκαλοῦ καὶ ψωμοκόλαξ. 
 καὶ Σαννυρίων Ἰοῖ ( I 795 K )· 
 φθείρεσθ’ ἐπίτριπτοι ψωμοκόλακες. 
 Φιλήμων Ἀνανεουμένῃ ( II 480 K )·
 
 ψωμοκόλαξ δ’ ἔσθ’ οὗτος. 
 Φιλιππίδης δ’ ἐν Ἀνανεώσει ( IV 469
 M )· 
 ψωμοκολακεύων καὶ παρεισιὼν ἀεί. 
 κυρίως δ’ ὁ κόλαξ ἐπὶ τούτου κεῖται· κόλον γὰρ ἡ
 τροφή, ὅθεν καὶ ὁ βουκόλος καὶ ὁ δύσκολος, ὅς ἐστι
 δυσάρεστος καὶ σικχός, κοιλία τε ἡ τὴν τροφὴν δεχομένη. ψωμοκόλαφον δ’ εἴρηκε Δίφιλος ἐν
 Θησεῖ οὕτως ( II 557 K )· 
 σὲ μὲν καλοῦσι ψωμοκόλαφον δραπέτην.’

τοσαῦτα τοῦ Δημοκρίτου εἰπόντος καὶ πιεῖν αἰτήσαντος ἐν τῷ
 Σαυρία βομβυλιῷ ὁ Οὐλπιανὸς ἔφη· ‘καὶ τίς ὁ Σαυρίας οὗτος;’
 καὶ μέλλοντος ἀπεραντολογίας πολλὰς διεξιέναι παρεφάνη
 πλῆθος οἰκετῶν τὰ πρὸς τὴν ἐδωδὴν εἰσκομίζοντες. περὶ ὧν
 πάλιν ὁ Δημόκριτος κατὰ τὸ ἀκόλουθον ἔφη· ‘ἀεί ποτε ἐγώ,
 ἄνδρες φίλοι, τεθαύμακα τὸ τῶν δούλων γένος ὥς ἐστιν
 ἐγκρατὲς τοσαύταις ἐγκαλινδούμενον λιχνείαις. ταύτας γὰρ
 ὑπερορῶσιν οὐ μόνον διὰ φόβον ἀλλὰ καὶ κατὰ διδασκαλίαν, οὐ
 τὴν ἐν Δουλοδιδασκάλῳ Φερεκράτους, ἀλλὰ ἐθισθέντες· οὐχ ὡς
 ἀπειρημένου τοῦ τοιούτου, καθάπερ ἐν Κῷ τῇ νήσῳ, ὅταν τῇ
 Ἥρᾳ θύωσι· φησὶ γὰρ Μακαρεὺς ἐν τῇ τρίτῃ Κῳακῶν ( FHG
 IV 442 ), ὅτι ὁπόταν τῇ Ἥρᾳ θύωσιν οἱ Κῷοι οὔτε
 εἴσεισιν εἰς τὸ ἱερὸν δοῦλος οὔτε γεύεταί τινος τῶν
 παρεσκευασμένων· καὶ Ἀντιφάνης δ’ ἐν Δυσπράτῳ φησίν
 ( II 47 K )· 
 ὁρᾶν τε κείμενα 
 ἄμητας ἡμιβρῶτας ὀρνίθειά τε, 
 ὧν οὐδὲ λειφθέντων θέμις δούλῳ φαγεῖν, 
 ὥς φασιν αἱ γυναῖκες. 
 Ἐπικράτης δ’ ἐν Δυσπράτῳ ἀγανακτοῦντα ποιεῖ τινα
 τῶν οἰκετῶν καὶ λέγοντα ( II 284 K )· 
 τί γὰρ 
 ἔχθιον ἢ ‘παῖ παῖ’ καλεῖσθαι παρὰ πότον, 
 καὶ ταῦτ’ ἀγενείῳ μειρακυλλίῳ τινί, 
 
 ἢ τὴν ἀμίδα φέρειν ὁρᾶν τε κείμενα 
 ἄμητας ἡμιβρῶτας ὀρνίθειά τε, 
 ὧν οὐδὲ λειφθέντων θέμις δούλῳ φαγεῖν, 
 ὥς φασιν αἱ γυναῖκες. ὃ δὲ χολᾶν ποιεῖ, 
 γάστριν καλοῦσι καὶ λάμυρον ὃς ἂν φάγῃ 
 ἡμῶν τι τούτων. 
 ἐκ τῆς παραθέσεως τῶν ἰαμβείων δῆλός ἐστιν ὁ
 Ἐπικράτης τὰ τοῦ Ἀντιφάνους μετενεγκών.

Διευχίδας δ’ ἐν τοῖς Μεγαρικοῖς ( FHG IV
 389 )... τὰς καλουμένας, φησίν, Ἀραιὰς (μεταξὺ δὲ τῆς
 Κνιδίας καὶ τῆς Σύμης εἰσι) γενομένης διαφορᾶς τοῖς
 συνεξορμήσασι τῷ Τριόπᾳ μετὰ τὸν ἐκείνου θάνατον καὶ τῶν
 μὲν εἰς τὸ Δώτιον ἀναχωρησάντων, ... οἳ μὲν μετὰ Φόρβαντος
 μείναντες εἰς Ἰηλυσὸν ἦλθον, οἳ δὲ μετὰ Περιέργου τὴν
 Καμιρίδα κατέσχον. τότε λέγεται καταράσασθαι τὸν Περίεργον
 τῷ Φόρβαντι καὶ διὰ τοῦτο τὰς νήσους Ἀραιὰς κληθῆναι.
 ναυαγήσας δ’ ὁ Φόρβας καὶ Παρθενία ἡ τοῦ Φόρβαντος καὶ τοῦ
 Περιέργου ἀδελφὴ διενήξαντο εἰς Ἰηλυσὸν περὶ τὸν καλούμενον
 τόπον Σχεδίαν. καὶ αὐτοῖς περιτυχὼν Θαμνεύς, ὃς ἐτύγχανε
 κατὰ τὴν Σχεδίαν κυνηγετῶν, ἦγεν ὡς ξενίσων εἰς οἶκον καὶ
 τὸν οἰκέτην ἀπέστειλεν ἀπαγγελοῦντα τῇ γυναικὶ τἀπιτήδεια
 παρασκευάζειν ὡς ἄγοντος αὐτοῦ ξένους. ἐλθὼν δ’ εἰς οἶκον
 ὡς οὐδὲν εὗρε παρεσκευασμένον αὐτὸς ἐπιβαλὼν τὸν σῖτον ἐπὶ
 τὸν ἀλετῶνα καὶ τἄλλα τἀκόλουθα ἐπιτελέσας ἐξένισεν αὐτούς.
 καὶ ὁ Φόρβας οὕτως ἐπὶ τῷ ξενισμῷ ἥσθη ὡς καὶ τὸν βίον τελευτῶν ἐπέσκηψε τοῖς φίλοις
 δι’ ἐλευθέρων τοὺς ἐναγισμοὺς ἐπιτελεῖν αὐτῷ· καὶ τὸ ἔθος
 διαμένειν ἐν τῇ θυσίᾳ τοῦ Φόρβαντος. ἐλεύθεροι γάρ εἰσιν οἱ
 διακονοῦντες, δούλῳ δὲ προσελθεῖν οὔκ ἐστιν ὅσιον.’

ἐπεὶ δὲ καὶ τοῦτ’ ἐστι τῶν ὑπὸ τοῦ Οὐλπιανοῦ προβεβλημένων,
 καὶ τὸ περὶ τοὺς οἰκέτας, φέρε εἴπωμέν τι καὶ
 ἡμεῖς ἀναπεμπασάμενοι περὶ αὐτῶν ἐξ ὧν πάλαι τυγχάνομεν
 ἀνεγνωκότες. Φερεκράτης μὲν γὰρ ἐν Ἀγρίοις φησίν ( I
 147 K )· 
 οὐ γὰρ ἦν τότ’ οὔτε Μάνης οὔτε Σηκὶς οὐδενὶ 
 δοῦλος, ἀλλ’ αὐτὰς ἔδει μοχθεῖν ἅπαντ’ ἐν οἰκίᾳ. 
 εἶτα πρὸς τούτοισιν ἤλουν ὄρθριαι τὰ σιτία, 
 ὥστε τὴν κώμην ὑπηχεῖν θιγγανουσῶν τὰς μύλας. 
 καὶ Ἀναξανδρίδης δὲ ἐν Ἀγχίσῃ φησίν ( II 137
 K )· 
 οὐκ ἔστι δούλων, ὦγάθ᾽, οὐδαμοῦ πόλις, 
 τύχη δὲ πάντῃ μεταφέρει τὰ σώματα. 
 πολλοὶ δὲ νῦν μέν εἰσιν οὐκ ἐλεύθεροι, 
 εἰς αὔριον δὲ Σουνιεῖς, εἶτ’ εἰς τρίτην 
 ἀγορᾷ κέχρηνται. τὸν γὰρ οἴακα στρέφει 
 δαίμων ἑκάστῳ.

Ποσειδώνιος δέ φησιν ὁ ἀπὸ τῆς στοᾶς ἐν τῇ τῶν ἱστοριῶν
 ἑνδεκάτῃ ( FHG III 257 ) ‘πολλούς τινας ἑαυτῶν
 οὐ δυναμένους προίστασθαι διὰ τὸ τῆς διανοίας ἀσθενὲς
 ἐπιδοῦναι ἑαυτοὺς εἰς τὴν τῶν συνετωτέρων ὑπηρεσίαν, ὅπως
 παρ’ ἐκείνων τυγχάνοντες τῆς εἰς τὰ ἀναγκαῖα ἐπιμελείας
 αὐτοὶ πάλιν ἀποδιδῶσιν ἐκείνοις δι’ αὑτῶν ἅπερ ἂν ὦσιν
 ὑπηρετεῖν δυνατοί. καὶ τούτῳ τῷ τρόπῳ
 Μαριανδυνοὶ μὲν Ἡρακλεώταις ὑπετάγησαν, διὰ τέλους
 ὑποσχόμενοι θητεύσειν παρέχουσιν αὐτοῖς τὰ δέοντα,
 προσδιαστειλάμενοι μηδενὸς αὐτῶν ἔσεσθαι πρᾶσιν ἔξω τῆς
 Ἡρακλεωτῶν χώρας, ἀλλ’ ἐν αὐτῇ μόνον τῇ ἰδίᾳ χώρᾳ.’ τάχ᾽
 οὖν διὰ τοῦτο καὶ Εὐφορίων ὁ ἐποποιὸς τοὺς Μαριανδυνοὺς
 δωροφόρους κέκληκε ( fr. 73 M )· 
 δωροφόροι καλεοίαθ’ ὑποφρίσσοντες ἄνακτας. 
 λέγει δὲ καὶ Καλλίστρατος ὁ Ἀριστοφάνειος
 ( FHG IV 355 ), ὅτι τοὺς Μαριανδυνοὺς
 ὠνόμαζον μὲν δωροφόρους ἀφαιροῦντες τὸ πικρὸν τῆς
 ἀπὸ τῶν οἰκετῶν προσηγορίας, καθάπερ
 Σπαρτιᾶται μὲν ἐποίησαν ἐπὶ τῶν εἱλώτων, Θετταλοὶ δ’ ἐπὶ
 τῶν πενεστῶν, Κρῆτες δ’ ἐπὶ τῶν κλαρωτῶν. καλοῦσι δὲ οἱ
 Κρῆτες τοὺς μὲν κατὰ πόλιν οἰκέτας χρυσωνήτους, ἀμφαμιώτας
 δὲ τοὺς κατ’ ἀγρὸν ἐγχωρίους μὲν ὄντας, δουλωθέντας δὲ κατὰ
 πόλεμον· διὰ τὸ κληρωθῆναι δὲ κλαρώτας. ὁ Ἔφορος δ’ ἐν
 γʹ ἱστοριῶν ( FHG I 242 )·
 ‘κλαρώτας, φησί, Κρῆτες καλοῦσι τοὺς δούλους ἀπὸ τοῦ
 γενομένου περὶ αὐτῶν κλήρου. τούτοις δ’ εἰσὶ νενομισμέναι
 τινὲς ἑορταὶ ἐν Κυδωνίᾳ, ἐν αἷς οὐκ εἰσίασιν εἰς τὴν πόλιν
 ἐλεύθεροι, ἀλλ’ οἱ δοῦλοι πάντων κρατοῦσι καὶ κύριοι
 μαστιγοῦν εἰσι τοὺς ἐλευθέρους. Σωσικράτης δ’ ἐν δευτέρῳ
 Κρητικῶν ( FHG IV 501 ) ‘τὴν μὲν κοινήν, φησί,
 δουλείαν οἱ Κρῆτες καλοῦσι μνοίαν, τὴν δὲ ἰδίαν ἀφαμιώτας,
 τοὺς δὲ ὑπηκόους περιοίκους.’ τὰ παραπλήσια ἱστορεῖ καὶ
 Δωσιάδας ἐν δʹ Κρητικῶν ( FHG IV
 399 ).

Θετταλῶν δὲ λεγόντων πενέστας τοὺς μὴ γόνῳ δούλους, διὰ πολέμου δ’ ἡλωκότας, Θεόπομπος ὁ
 κωμικὸς ἀποχρησάμενος τῇ φωνῇ φησι ( I 752 K )·
 
 δεσπότου πενέστου ῥυσὰ βουλευτήρια. 
 Φιλοκράτης δ’ ἐν βʹ Θετταλικῶν
 ( FHG IV 477 ) (̓εἰ γνήσια τὰ συγγράμματα)
 καλεῖσθαί φησι τοὺς πενέστας καὶ Θετταλικέτας. Ἀρχέμαχος δ᾽
 ἐν τῇ τρίτῃ Εὐβοικῶν ( FHG IV 314 ) ‘Βοιωτῶν,
 φησίν, τῶν τὴν Ἀρναίαν κατοικησάντων οἱ μὴ ἀπάραντες εἰς
 τὴν Βοιωτίαν, ἀλλ’ ἐμφιλοχωρήσαντες παρέδωκαν ἑαυτοὺς τοῖς
 Θεσσαλοῖς δουλεύειν καθ’ ὁμολογίας, ἐφ’ ᾧ οὔτε ἐξάξουσιν
 αὐτοὺς ἐκ τῆς χώρας οὔτε ἀποκτενοῦσιν, αὐτοὶ δὲ τὴν χώραν
 αὐτοῖς ἐργαζόμενοι τὰς συντάξεις ἀποδώσουσιν· οὗτοι οὖν οἱ
 κατὰ τὰς ὁμολογίας καταμείναντες καὶ παραδόντες ἑαυτοὺς
 ἐκλήθησαν τότε μὲν μενέσται, νῦν δὲ πενέσται. καὶ πολλοὶ
 τῶν κυρίων ἑαυτῶν εἰσιν εὐπορώτεροι.’ καὶ Εὐριπίδης δὲ ἐν
 Φρίξῳ λάτριας αὐτοὺς ὀνομάζει διὰ τούτων ( fr. 827
 N )· 
 λάτρις πενέστης ἁμὸς ἀρχαίων δόμων.

Τίμαιος δ’ ὁ Ταυρομενίτης ἐν τῇ ἐνάτῃ τῶν ἱστοριῶν
 ( FHG I 207 ) ‘οὐκ ἦν, φησί, πάτριον τοῖς
 Ἕλλησιν ὑπὸ ἀργυρωνήτων τὸ παλαιὸν διακονεῖσθαι’, γράφων
 οὕτως· ‘καθόλου δὲ ᾐτιῶντο τὸν Ἀριστοτέλη ( p. 497
 R ) διημαρτηκέναι τῶν Λοκρικῶν ἐθῶν· οὐδὲ γὰρ
 κεκτῆσθαι νόμον εἶναι τοῖς Λοκροῖς, ὁμοίως δὲ οὐδὲ
 Φωκεῦσιν, οὔτε θεραπαίνας οὔτε οἰκέτας πλὴν ἐγγὺς τῶν
 χρόνων. ἀλλὰ πρώτῃ τῇ Φιλομήλου γυναικὶ τοῦ καταλαβόντος
 Δελφοὺς δύο θεραπαίνας ἀκολουθῆσαι. παραπλησίως δὲ καὶ
 Μνάσωνα τὸν Ἀριστοτέλους ἑταῖρον χιλίους
 οἰκέτας κτησάμενον διαβληθῆναι παρὰ τοῖς Φωκεῦσιν ὡς
 τοσούτους τῶν πολιτῶν τὴν ἀναγκαίαν τροφὴν ἀφῃρημένον.
 εἰθίσθαι γὰρ ἐν ταῖς οἰκειακαῖς διακονεῖν τοὺς νεωτέρους
 τοῖς πρεσβυτέροις.’

Πλάτων δ’ ἐν ἕκτῳ Νόμων φησί ( p. 776 c )· ‘τὰ
 τῶν οἰκετῶν χαλεπὰ πάντῃ. σχεδὸν γὰρ πάντων Ἑλλήνων ἡ
 Λακεδαιμονίων εἱλωτεία πλείστην ἀπορίαν παράσχοιτ’ ἂν καὶ
 ἔριν τοῖς μὲν ὡς εὖ, τοῖς δ’ ὡσ οὐκ εὖ γεγονυῖά
 ἐστιν· ἐλάττω δὲ ἡ Ἡρακλεωτῶν δουλεία τῆς τῶν Μαριανδυνῶν
 καταδουλώσεως ἔριν ἂν ἔχοι τὸ Θετταλῶν τ’ αὖ πενεστικὸν
 ἔθνος. εἰς ἃ καὶ πάντα ἀποβλέψαντας ἡμᾶς τί χρὴ ποιεῖν περὶ
 κτήσεως οἰκετῶν; οὐ γὰρ ὑγιὲς οὐδὲν ψυχῆς δούλης· οὐ δεῖ
 γὰρ οὐδὲν ὑγιὲς πιστεύειν αὐτοῖς τὸν νοῦν
 κεκτημένον. ὁ δὲ σοφώτατος τῶν ποιητῶν φησιν· 
 Od. 17.322 
 
 ἥμισυ γάρ τε νόου ἀπαμείρεται εὐρύοπα Ζεὺς 
 ἀνδρῶν, οὓς ἂν δὴ κατὰ δούλιον ἦμαρ ἕλῃσι. 
 
 χαλεπὸν οὖν τὸ κτῆμα ἔργῳ πολλάκις ἐπιδέδεικται περί
 τε τὰς Μεσσηνίων συχνὰς ἀποστάσεις καὶ περὶ τὰς τῶν ἐκ μιᾶς
 φωνῆς πολλοὺς οἰκέτας κτωμένων πόλεις ὅσα κακὰ συμβαίνει,
 καὶ ἔτι τὰ τῶν λεγομένων περιδίνων περὶ τὴν Ἰταλίαν
 παντοδαπὰ κλοπῶν ἔργα καὶ παθήματα· πρὸς ἅ τις
 ἂν πάντα βλέψας διαπορήσειε τί χρὴ δρᾶν περὶ ἁπάντων τῶν
 τοιούτων. δύο δὴ λείπεσθον μηχαναί, μὴ πατριώτας ἀλλήλων
 εἶναι τοὺς μέλλοντας δουλεύσειν ἀσυμφώνους τε ὅτι μάλιστα
 εἰς δύναμιν, τρέφειν δ’ αὐτοὺς ὀρθῶς
 μὴ μόνον ἐκείνων ἕνεκα, πλέον δ’ ἑαυτῶν προτιμῶντας
 ὑβρίζειν τε ἥκιστα εἰς αὐτούς. κολάζειν δὲ ἐν δίκῃ δούλους
 δεῖ καὶ μὴ νουθετοῦντας ὡς ἐλευθέρους θρύπτεσθαι ποιεῖν,
 τὴν δὲ οἰκέτου πρόσρησιν χρὴ σχεδὸν ἐπίταξιν πᾶσαν
 γίγνεσθαι, μὴ προσπαίζοντας μηδαμῇ μηδαμῶς οἰκέταις, μήτ᾽
 οὖν θηλείαις μήτε ἄρρεσιν· ἃ δὴ πρὸς δούλους φιλοῦσι πολλοὶ
 σφόδρα ἀνοήτως θρύπτοντες χαλεπώτερον ἀπεργάζεσθαι τὸν βίον
 ἐκείνοις τε ἄρχεσθαι καὶ ἑαυτοῖς ἄρχειν.’

πρώτους δ’ ἐγὼ τῶν Ἑλλήνων οἶδα ἀργυρωνήτοις δούλοις
 χρησαμένους Χίους, ὡς ἱστορεῖ Θεόπομπος ἐν τῇ ἑβδόμῃ καὶ
 δεκάτῃ τῶν ἱστοριῶν ( FHG I 300 )· ‘Χῖοι πρῶτοι
 τῶν Ἑλλήνων μετὰ Θετταλοὺς καὶ Λακεδαιμονίους ἐχρήσαντο
 δούλοις, τὴν μέντοι κτῆσιν αὐτῶν οὐ τὸν αὐτὸν τρόπον
 ἐκείνοις ... Λακεδαιμόνιοι μὲν γὰρ καὶ Θετταλοὶ φανήσονται
 κατασκευασάμενοι τὴν δουλείαν ἐκ τῶν Ἑλλήνων τῶν οἰκούντων
 πρότερον τὴν χώραν ἣν ἐκεῖνοι νῦν ἔχουσιν, οἱ μὲν Ἀχαιῶν,
 Θετταλοὶ δὲ Περραιβῶν καὶ Μαγνήτων, καὶ προσηγόρευσαν τοὺς
 καταδουλωθέντας οἳ μὲν εἵλωτας, οἳ δὲ πενέστας. Χῖοι δὲ
 βαρβάρους κέκτηνται τοὺς οἰκέτας καὶ τιμὴν αὐτῶν
 καταβάλλοντες.’ ὁ μὲν οὖν Θεόπομπος ταῦθ’ ἱστόρησεν· ἐγὼ δὲ
 τοῖς Χίοις ἡγοῦμαι διὰ τοῦτο νεμεσῆσαι τὸ δαιμόνιον·
 χρόνοις γὰρ ὕστερον ἐξεπολεμήθησαν διὰ δούλους. Νυμφόδωρος
 γοῦν ὁ Συρακόσιος ἐν τῷ τῆς Ἀσίας Παράπλῳ ( FHG II
 378 ) τάδ’ ἱστορεῖ περὶ αὐτῶν· ‘τῶν Χίων οἱ δοῦλοι
 ἀποδιδράσκουσιν αὐτοὺς καὶ εἰς τὰ ὄρη
 ὁρμώμενοι τὰς ἀγροικίας αὐτῶν κακοποιοῦσι πολλοὶ
 συναθροισθέντες· ἡ γὰρ νῆσός ἐστι τραχεῖα καὶ κατάδενδρος.
 μικρὸν δὲ πρὸ ἡμῶν οἰκέτην τινὰ ὃν μυθολογοῦσιν
 αὐτοὶ οἱ Χῖοι ἀποδράντα ἐν τοῖς ὄρεσι τὰς διατριβὰς
 ποιεῖσθαι, ἀνδρεῖον δέ τινα ὄντα καὶ τὰ πολέμια ἐπιτυχῆ τῶν
 δραπετῶν ἀφηγεῖσθαι ὡς ἂν βασιλέα στρατεύματος. καὶ
 πολλάκις τῶν Χίων ἐπιστρατευσάντων ἐπ’ αὐτὸν καὶ οὐδὲν
 ἀνύσαι δυναμένων ἐπεὶ αὐτοὺς ἑώρα μάτην ἀπολλυμένους ὁ
 Δρίμακος (τοῦτο γὰρ ἦν ὄνομα τῷ δραπέτη) λέγει πρὸς αὐτοὺς
 τάδε· ‘ὑμῖν, ὦ Χῖοί τε καὶ κύριοι, τὸ μὲν γινόμενον πρᾶγμα
 παρὰ τῶν οἰκετῶν οὐδέποτε μὴ παύσηται· πῶς γὰρ ὁπότε κατὰ
 χρησμὸν γίνεται θεοῦ δόντος; ἀλλ’ ἐὰν ἐμοὶ σπείσησθε καὶ
 ἐᾶτε ἡμᾶς ἡσυχίαν ἄγειν, ἐγὼ ὑμῖν ἔσομαι πολλῶν ἀγαθῶν
 ἀρχηγός.’

σπεισαμένων οὖν τῶν Χίων πρὸς αὐτὸν καὶ ἀνοχὰς ποιησαμένων
 χρόνον τινὰ κατασκευάζεται μέτρα καὶ σταθμὰ καὶ σφραγῖδα
 ἰδίαν. καὶ δείξας τοῖς Χίοις εἶπε διότι ‘λήψομαι ὅ τι ἂν
 παρά τινος ὑμῶν λαμβάνω τούτοις τοῖς μέτροις καὶ σταθμοῖς
 καὶ λαβὼν τὰ ἱκανὰ ταύτῃ τῇ σφραγῖδι τὰ ταμιεῖα
 σφραγισάμενος καταλείψω. τοὺς δ’ ἀποδιδράσκοντας ὑμῶν
 δούλους ἀνακρίνας τὴν αἰτίαν ἐὰν μέν μοι δοκῶσιν ἀνήκεστόν
 τι παθόντες ἀποδεδρακέναι, ἕξω μετ’ ἐμαυτοῦ, ἐὰν δὲ μηδὲν
 λέγωσι δίκαιον, ἀποπέμψω πρὸς τοὺς δεσπότας.’ ὁρῶντες οὖν
 οἱ λοιποὶ οἰκέται τοὺς Χίους ἡδέως τὸ πρᾶγμα προσδεξαμένους
 πολλῷ ἔλαττον ἀπεδίδρασκον φοβούμενοι
 τὴν ἐκείνου κρίσιν· καὶ οἱ ὄντες δὲ μετ’ αὐτοῦ δραπέται
 πολὺ μᾶλλον ἐφοβοῦντο ἐκεῖνον ἢ τοὺς ἰδίους αὑτῶν δεσπότας
 καὶ πάντ’ αὐτῷ τὰ δέοντ’ ἐποίουν, πειθαρχοῦντες ὡς ἂν
 στρατηγῷ. ἐτιμωρεῖτό τε γὰρ τοὺς ἀτακτοῦντας καὶ οὐθενὶ
 ἐπέτρεπε συλᾶν ἀγρὸν οὐδ’ ἄλλο ἀδικεῖν οὐδὲ ἓν ἄνευ τῆς
 αὑτοῦ γνώμης. ἐλάμβανε δὲ ταῖς ἑορταῖς ἐπιπορευόμενος ἐκ
 τῶν ἀγρῶν οἶνον καὶ ἱερεῖα τὰ καλῶς ἔχοντα ὅσα μὴ αὐτοὶ
 δοίησαν οἱ κύριοι· καὶ εἴ τινα αἴσθοιτο ἐπιβουλεύοντα αὑτῷ
 ἢ ἐνέδρας κατασκευάζοντα ἐτιμωρεῖτο.

εἶτ’ (ἐκήρυξε γὰρ ἡ πόλις χρήματα δώσειν πολλὰ τῷ αὐτὸν
 λαβόντι ἢ τὴν κεφαλὴν κομίσαντι) οὗτος ὁ Δρίμακος
 πρεσβύτερος γενόμενος καλέσας τὸν ἐρώμενον τὸν ἑαυτοῦ εἴς
 τινα τόπον λέγει αὐτῷ ὅτι ‘ἐγώ σε πάντων ἀνθρώπων ἠγάπησα
 μάλιστα καὶ σύ μοι εἶ καὶ παῖς καὶ υἱὸς καὶ τὰ ἄλλα πάντα·
 ἐμοὶ μὲν οὖν χρόνος ἱκανὸς βεβίωται, σὺ δὲ νέος εἶ καὶ
 ἀκμὴν ἔχεις τοῦ ζῆν. τί οὖν ἐστιν; ἄνδρα σε δεῖ γενέσθαι
 καλὸν καὶ ἀγαθόν· ἐπεὶ γὰρ ἡ πόλις τῶν Χίων δίδωσι τῷ ἐμὲ
 ἀποκτείναντι χρήματα πολλὰ καὶ ἐλευθερίαν ὑπισχνεῖται, δεῖ
 σε ἀφελόντα μου τὴν κεφαλὴν εἰς Χίον ἀπενεγκεῖν καὶ λαβόντα
 παρὰ τῆς πόλεως τὰ χρήματα εὐδαιμονεῖν.’ ἀντιλέγοντος δὲ
 τοῦ νεανίσκου πείθει αὐτὸν τοῦτο ποιῆσαι. καὶ ὃς ἀφελόμενος
 αὐτοῦ τὴν κεφαλὴν λαμβάνει παρὰ τῶν Χίων τὰ ἐπικηρυχθέντα
 χρήματα καὶ θάψας τὸ σῶμα τοῦ δραπέτου εἰς τὴν ἰδίαν
 ἐχώρησε. καὶ οἱ Χῖοι πάλιν ὑπὸ τῶν οἰκετῶν ἀδικούμενοι καὶ
 διαρπαζόμενοι μνησθέντες τῆς τοῦ τετελευτηκότος ἐπιεικείας ἡρῷον ἱδρύσαντο κατὰ τὴν χώραν
 καὶ ἐπωνόμασαν ἥρωος εὐμενοῦς· καὶ αὐτῷ ἔτι καὶ νῦν οἱ
 δραπέται ἀποφέρουσιν ἀπαρχὰς πάντων ὧν ἂν ἕλωνται. φασὶ δὲ
 καὶ καθ’ ὕπνους ἐπιφαινόμενον πολλοῖς τῶν Χίων προσημαίνειν
 οἰκετῶν ἐπιβουλάς· καὶ οἷς ἂν ἐπιφανῇ οὗτοι θύουσιν αὐτῷ
 ἐλθόντες ἐπὶ τὸν τόπον οὗ τὸ ἡρῷόν ἐστιν αὐτοῦ.’

ὁ μὲν οὖν Νυμφόδωρος ταῦτα ἱστόρησεν· ἐν πολλοῖς δὲ
 ἀντιγράφοις ἐξ ὀνόματος αὐτὸν καλούμενον οὐχ εὗρον. οὐδένα
 δὲ ὑμῶν ἀγνοεῖν οἶμαι οὐδὲ ἃ ὁ καλὸς Ἡρόδοτος ἱστόρησε
 ( VIII 105 ) περὶ Πανιωνίου τοῦ Χίου καὶ ὧν
 ἐκεῖνος ἔπαθεν δικαίως ἐλευθέρων παίδων ἐκτομὰς ποιησάμενος
 καὶ τούτους ἀποδόμενος. Νικόλαος δ’ ὁ περιπατητικὸς
 ( FHG III 415 ) καὶ Ποσειδώνιος ὁ στωικὸς
 ( ibid. 265 ) ἐν ταῖς ἱστορίαις ἑκάτερος τοὺς
 Χίους φασὶν ἐξανδραποδισθέντας ὑπὸ Μιθριδάτου τοῦ
 Καππάδοκος παραδοθῆναι τοῖς ἰδίοις δούλοις δεδεμένους, ἵν᾽
 εἰς τὴν Κόλχων γῆν κατοικισθῶσιν· οὕτως αὐτοῖς ἀληθῶς τὸ
 δαιμόνιον ἐμήνισε πρώτοις χρησαμένοις ὠνητοῖς ἀνδραπόδοις
 τῶν πολλῶν αὐτουργῶν ὄντων κατὰ τὰς διακονίας. μήποτ’ οὖν
 διὰ ταῦτα καὶ ἡ παροιμία ‘Χῖος δεσπότην
 ὠνήσατο ’, ᾗ κέχρηται Εὔπολις ἐν Φίλοις ( I
 332 K ).

Ἀθηναῖοι δὲ καὶ τῆς τῶν δούλων προνοοῦντες τύχης
 ἐνομοθέτησαν καὶ ὑπὲρ δούλων γραφὰς ὕβρεως εἶναι. Ὑπερείδης
 γοῦν ὁ ῥήτωρ ἐν τῷ κατὰ Μαντιθέου αἰκίας φησίν ( fr.
 123 Bl. )· ‘ἔθεσαν οὐ μόνον ὑπὲρ τῶν ἐλευθέρων,
 ἀλλὰ καὶ ἐάν τις εἰς δούλου σῶμα ὑβρίσῃ
 γραφὰς εἶναι κατὰ τοῦ ὑβρίσαντος.’ τὰ ὅμοια εἴρηκε καὶ
 Λυκοῦργος ἐν τῷ κατὰ Λυκόφρονος πρώτῳ ( fr. 72
 Tur ) καὶ Δημοσθένης ἐν τῷ κατὰ Μειδίου
 ( 46 ). Μάλακος δ’ ἐν τοῖς Σιφνίων ὥροις
 ἱστορεῖ ( FHG IV 412 ), ὡς τὴν Ἔφεσον δοῦλοι τῶν
 Σαμίων ᾤκισαν χίλιοι τὸν ἀριθμὸν ὄντες, οἳ καὶ τὸ πρῶτον
 ἀποστάντες εἰς τὸ ἐν τῇ νήσῳ ὄρος κακὰ πολλὰ ἐποίουν τοὺς
 Σαμίους· ἔτει δὲ ἕκτῳ μετὰ ταῦτα ἐκ μαντείας οἱ Σάμιοι
 ἐσπείσαντο τοῖς οἰκέταις ἐπὶ συνθήκαις, καὶ ἀθῷοι
 ἐξελθόντες τῆς νήσου ἐκπλεύσαντες κατέσχον τὴν Ἔφεσον· καὶ
 οἱ Ἐφέσιοι ἐκ τούτων ἐγένοντο.

διαφέρειν δέ φησι Χρύσιππος δοῦλον οἰκέτου γράφων ἐν
 δευτέρῳ περὶ ὁμονοίας διὰ τὸ τοὺς ἀπελευθέρους μὲν δούλους
 ἔτι εἶναι, οἰκέτας δὲ τοὺς μὴ τῆς κτήσεως ἀφειμένους. ‘ὁ
 γὰρ οἰκέτης, φησί, δοῦλός ἐστι κτήσει κατατεταγμένος.’
 καλοῦνται δ’ οἱ δοῦλοι, ὡς μὲν Κλείταρχός φησιν ἐν ταῖς
 Γλώσσαις, ἆζοι καὶ θεράποντες καὶ ἀκόλουθοι καὶ διάκονοι
 καὶ ὑπηρέται, ἔτι δ’ ἑπάμονες καὶ λάτρεις. Ἀμερίας δὲ
 ἑρκίτας φησὶ καλεῖσθαι τοὺς κατὰ τοὺς ἀγροὺς οἰκέτας. Ἕρμων
 δὲ ἐν Κρητικαῖς Γλώτταις μνώτας τοὺς εὐγενεῖς οἰκέτας,
 Σέλευκος δ’ ἄζους τὰς θεραπαίνας καὶ τοὺς θεράποντας,
 ἀποφράσην δὲ τὴν δούλην καὶ βολίζην, σίνδρωνα δὲ τὸν
 δουλέκδουλον, ἀμφίπολον δὲ τὴν περὶ τὴν δέσποιναν
 θεράπαιναν, πρόπολον δὲ τὴν προπορευομένην. Πρόξενος δ’ ἐν
 δευτέρῳ Λακωνικῆς πολιτείας ( FHG II 463 )
 ἐπικαλεῖσθαί φησιν χαλκίδας παρὰ
 Λακεδαιμονίοις τὰς θεραπαίνας. Ἴων δ’ ὁ Χῖος ἐν Λαέρτῃ
 ( fr. 14 N ) τὸν οἰκέτην ἐπὶ δούλου τέθεικεν
 εἰπών· 
 ἴθι μοι, δόμον, οἰκέτα, κλεῖσον ὑπόπτερος, 
 μή τις ἔλθῃ βροτῶν. 
 Ἀχαιὸς δ’ ἐν Ὀμφάλῃ ( fr. 30 ) περὶ τοῦ
 Σατύρου λέγων φησίν· 
 ὡς εὔδουλος, ὡς εὔοικος ἦν, 
 ἰδίως λέγων ὡς χρηστὸς ἐς τοὺς δούλους ἐστὶ καὶ
 τοὺς οἰκέτας. ὅτι δὲ οἰκέτης ἐστὶν ὁ κατὰ τὴν οἰκίαν
 διατρίβων κἂν ἐλεύθερος ᾖ κοινόν.

οἱ δὲ τῆς ἀρχαίας κωμῳδίας ποιηταὶ περὶ τοῦ ἀρχαίου βίου
 διαλεγόμενοι ὅτι οὐκ ἦν τότε δούλων χρεία τοιάδε
 ἐκτίθενται· Κρατῖνος μὲν ἐν Πλούτοις ( I 64 K )·
 
 οἷς δὴ βασιλεὺς Κρόνος ἦν τὸ παλαιόν, 
 ὅτε τοῖς ἄρτοις ἠστραγάλιζον, μᾶζαι δ’ ἐν ταῖσι 
 παλαίστραις 
 Αἰγιναῖαι κατεβέβληντο δρυπεπεῖς βώλοις τε
 κομῶσαι. 
 Κράτης δ’ ἐν Θηρίοις ( I 133 K )·
 
 ἔπειτα δοῦλον οὐδὲ εἷς κεκτήσετ’ οὐδὲ δούλην, 
 ἀλλ’ αὐτὸς αὑτῷ δῆτ’ ἀνὴρ γέρων διακονήσει; 
 Β. οὐ δῆθ᾽· ὁδοιποροῦντα γὰρ τὰ πάντ’ ἐγὼ ποιήσω. 
 Α. τί δῆτα τοῦτ’ αὐτοῖς πλέον; Β. πρόσεισιν αὔθ᾽ 
 ἕκαστον 
 τῶν σκευαρίων, ὅταν καλῇ τι· παρατίθου τράπεζα· 
 αὕτη παρασκεύαζε σαυτήν. μάττε θυλακίσκε. 
 
 ἔγχει κύαθε. ποὖσθ’ ἡ κύλιξ; διάνιζ’ ἰοῦσα
 σαυτήν. 
 ἀνάβαινε μᾶζα. τὴν χύτραν χρῆν ἐξερᾶν τὰ τεῦτλα. 
 ἰχθύ, βάδιζ᾽. ἀλλ’ οὐδέπω ᾽πὶ θάτερ’ ὀπτός εἰμι. 
 οὔκουν μεταστρέψας σεαυτὸν ἁλὶ πάσεις ἀλείφων; 
 ἑξῆς δὲ μετὰ ταῦτα ὁ τὸν ἐναντίον τούτῳ
 παραλαμβάνων λόγον φησίν· 
 ἀλλ’ ἀντίθες τοι· ἐγὼ γὰρ αὐτὰ τἄμπαλιν 
 τὰ θερμὰ λουτρὰ πρῶτον ἄξω τοῖς ἐμοῖς 
 ἐπὶ κιόνων, ὥσπερ διὰ τοῦ Παιωνίου, 
 ἀπὸ τῆς θαλάττης, ὥσθ’ ἑκάστῳ ῥεύσεται 
 εἰς τὴν πύελον· ἐρεῖ δὲ θὔδωρ ‘ἀνέχετε’. 
 εἶτ’ ἁλάβαστος εὐθέως ἥξει μύρου 
 αὐτόματος ὁ σπόγγος τε καὶ τὰ σάνδαλα.

βέλτιον δὲ τούτων Τηλεκλείδης Ἀμφικτύοσι 
 ( I 209 K )· 
 λέξω τοίνυν βίον ἐξ ἀρχῆς ὃν ἐγὼ θνητοῖσι
 παρεῖχον· 
 εἰρήνη μὲν πρῶτον ἁπάντων ἦν ὥσπερ ὕδωρ κατὰ
 χειρός. 
 ἡ γῆ δ’ ἔφερ’ οὐ δέος οὐδὲ νόσους, ἀλλ’ αὐτόματ’ ἦν
 τὰ δέοντα· 
 οἴνῳ γὰρ ἅπασ’ ἔρρει χαράδρα, μᾶζαι δ’ ἄρτοις
 ἐμάχοντο 
 περὶ τοῖς στόμασιν τῶν ἀνθρώπων ἱκετεύουσαι
 καταπίνειν, 
 
 εἴ τι φιλοῖεν τὰς λευκοτάτας. οἱ δ’ ἰχθύες οἴκαδ᾽
 ἰόντες 
 ἐξοπτῶντες σφᾶς αὐτοὺς ἂν παρέκειντ’ ἐπὶ ταῖσι
 τραπέζαις. 
 ζωμοῦ δ’ ἔρρει παρὰ τὰς κλίνας ποταμὸς κρέα θερμὰ
 κυλίνδων· 
 ὑποτριμματίων δ’ ὀχετοὶ τούτων τοῖς βουλομένοισι
 παρῆσαν, 
 ὥστ’ ἀφθονία τὴν ἔνθεσιν ἦν ἄρδονθ’ ἁπαλὴν
 καταπίνειν. 
 λεκανίσκαισιν δ’ ἂν ψαιστὰ παρῆν ἡδυσματίοις
 κατάπαστα, 
 ὀπταὶ δὲ κίχλαι μετ’ ἀμητίσκων εἰς τὸν φάρυγ᾽
 εἰσεπέτοντο· 
 τῶν δὲ πλακούντων ὠστιζομένων περὶ τὴν γνάθον ἦν
 ἀλαλητός. 
 μήτρας δὲ τόμοις καὶ χναυματίοις οἱ παῖδες ἂν
 ἠστραγάλιζον. 
 οἱ δ’ ἄνθρωποι πίονες ἦσαν τότε καὶ μέγα χρῆμα
 γιγάντων.

πρὸς τῆς Δήμητρος ὑμῖν, ὦ ἑταῖροι, εἰ ταῦτα οὕτως ἐγίνετο,
 χρεία τίς ἡμῖν ἦν οἰκετῶν; ἀλλὰ γὰρ αὐτουργοὺς εἶναι
 ἐθίζοντες ἡμᾶς οἱ ἀρχαῖοι διὰ τῶν ποιημάτων ἐπαίδευον
 εὐωχοῦντες λόγοις. ἐγὼ δ’ ἐπειδὴ ὥσπερ λαμπάδιον
 κατασείσαντος τοῦ θαυμασιωτάτου Κρατίνου τὰ προκείμενα ἔπη
 καὶ οἱ μετ’ αὐτὸν γενόμενοι μιμησάμενοι ἐπεξειργάσαντο,
 ἐχρησάμην τῇ τάξει τῶν δραμάτων ὡς
 ἐδιδάχθη· καὶ εἰ μὴ ἐνοχλῶ τι ὑμῖν (τῶν γὰρ κυνικῶν φροντὶς
 οὐδὲ ἡ σμικροτάτη), ἀπομνημονεύσω κατὰ τὴν τάξιν καὶ τὰ
 τοῖς ἄλλοις εἰρημένα ποιηταῖς· ὧν εἷς ἐστιν ὁ Ἀττικώτατος
 Φερεκράτης, ὃς ἐν μὲν τοῖς Μεταλλεῦσί φησιν ( I 174
 K )· 
 πλούτῳ δ’ ἐκεῖν’ ἦν πάντα συμπεφυρμένα, 
 ἐν πᾶσιν ἀγαθοῖς πάντα τρόπον εἰργασμένα. 
 ποταμοὶ μὲν ἀθάρης καὶ μέλανος ζωμοῦ πλέῳ 
 διὰ τῶν στενωπῶν τονθολυγοῦντες ἔρρεον 
 αὐταῖσι μυστίλαισι καὶ ναστῶν τρύφη, 
 ὥστ’ εὐμαρῆ γε καὐτομάτοις τὴν ἔνθεσιν 
 χωρεῖν λιπαρὰν κατὰ τοῦ λάρυγγος τοῖς νεκροῖς. 
 φύσκαι δὲ καὶ σίζοντες ἀλλάντων τόμοι 
 παρὰ τοῖς ποταμοῖσιν ἐξεκέχυντ’ ἀντ’ ὀστράκων. 
 καὶ μὴν παρῆν τεμάχη μὲν ἐξωπτημένα, 
 καταχυσματίοισι παντοδαποῖσιν εὐτρεπῆ· 
 σχελίδες δ’ ὁλόκνημοι πλησίον τακερώταται 
 ἐπὶ πινακίσκοις καὶ δίεφθ’ ἀκροκώλια 
 ἥδιστον ἀπατμίζοντα καὶ χόλικες βοὸς 
 καὶ πλευρὰ δελφάκει’ ἐπεξανθισμένα 
 χναυρότατα παρέκειτ’ ἐπ’ ἀμύλοις καθήμενα. 
 παρῆν δὲ χόνδρος γάλατι κατανενιμμένος 
 ἐν καταχύτλοις λεκάναισι καὶ πύου τόμοι. 
 Β. οἴμ’ ὡς ἀπολεῖς μ’ ἐνταῦθα διατρίβουσ’ ἔτι, 
 παρὸν κολυμβᾶν ὡς ἔχω ᾽ς τὸν Τάρταρον. 
 
 Α. τί δῆτα λέξεις, τἀπίλοιπ’ ἤνπερ πύθῃ; ὀπταὶ
 κίχλαι γὰρ εἰς ἀνάβραστ’ ἠρτυμέναι περὶ τὸ στόμ’ ἐπέτοντ᾽
 ἀντιβολοῦσαι καταπιεῖν, ὑπὸ μυρρίναισι κἀνεμώναις
 κεχυμέναι. τὰ δὲ μῆλ’ ἐκρέματο τὰ καλὰ τῶν καλῶν ἰδεῖν ὑπὲρ
 κεφαλῆς, ἐξ οὐθενὸς πεφυκότα. κόραι δ’ ἐν ἀμπεχόναις
 τριχάπτοις ἀρτίως ἡβυλλιῶσαι καὶ τὰ ῥόδα κεκαρμέναι πλήρεις
 κύλικας οἴνου μέλανος ἀνθοσμίου ἤντλουν διὰ χώνης τοῖσι
 βουλομένοις πιεῖν. καὶ τῶνδ’ ἑκάστοτ’ εἰ φάγοι τις ἢ πίοι,
 διπλάσι’ ἐγίνετ’ εὐθὺς ἐξ ἀρχῆς πάλιν.

κἀν τοῖς Πέρσαις δέ φησιν ( I 182 K )· τίς δ᾽
 ἔσθ’ ἡμῖν τῶν σῶν ἀροτῶν ἢ ζυγοποιῶν ἔτι χρεία ἢ
 δρεπανουργῶν ἢ χαλκοτύπων ἢ σπέρματος ἢ 
 χαρακισμοῦ; 
 αὐτόματοι γὰρ διὰ τῶν τριόδων ποταμοὶ λιπαροῖς
 
 ἐπιπάστοις 
 ζωμοῦ μέλανος καὶ Ἀχιλλείοις μάζαις κοχυδοῦντες
 
 ἐπιβλὺξ 
 ἀπὸ τῶν πηγῶν τῶν τοῦ Πλούτου ῥεύσονται, σφῶν
 
 ἀρύτεσθαι. 
 ὁ Ζεὺς δ’ ὕων οἴνῳ καπνίᾳ κατὰ τοῦ κεράμου 
 βαλανεύσει, 
 ἀπὸ τῶν δὲ τεγῶν ὀχετοὶ βοτρύων μετὰ ναστίσκων
 
 πολυτύρων 
 
 ὀχετεύσονται θερμῷ σὺν ἔτνει καὶ
 λειριοπολφανεμώναις. 
 τὰ δὲ δὴ δένδρη τἀν τοῖς ὄρεσιν χορδαῖς
 ὀπταῖς 
 ἐριφείοις 
 φυλλοροήσει καὶ τευθιδίοις ἁπαλοῖσι κίχλαις τ᾽ 
 ἀναβράστοις.

τί δεῖ πρὸς τούτοις ἔτι παρατίθεσθαι τὰ ἐκ Ταγηνιστῶν τοῦ
 χαρίεντος Ἀριστοφάνους ( I 523 K ) ;ʼ πάντες γὰρ
 τῆς καταχήνης αὐτοῦ πλήρεις ἐστέ. τῶν δὲ Μεταγένους ἐκ
 Θουριοπερσῶν μνημονεύσας καταπαύσω τὸν λόγον, μακρὰ χαίρειν
 εἰπὼν ταῖς Νικοφῶντος Σειρῆσιν, ἐν αἷς τάδε γέγραπται
 ( I 777 K )· 
 νιφέτω μὲν ἀλφίτοις, 
 ψακαζέτω δ’ ἄρτοισιν, ὑέτω δ’ ἔτνει, 
 ζωμὸς διὰ τῶν ὁδῶν κυλινδείτω κρέα, 
 πλακοῦς ἑαυτὸν ἐσθίειν κελευέτω. 
 ἀλλ’ ὅ γε Μεταγένης τάδε φησίν ( I 706
 K )· 
 ὁ μὲν ποταμὸς ὁ Κρᾶθις ἡμῖν καταφέρει 
 μάζας μεγίστας αὐτομάτας μεμαγμένας, 
 ὁ δ’ ἕτερος ὠθεῖ κῦμα ναστῶν καὶ κρεῶν 
 ἑφθῶν τε βατίδων εἰλυομένων αὐτόσε· 
 τὰ δὲ μικρὰ ταυτὶ ποτάμι’ ἐνμεντευθενὶ 
 ῥεῖ τευθίσιν ὀπταῖς καὶ φάγροις καὶ καράβοις, 
 ἐντευθενὶ δ’ ἀλλᾶσι καὶ περικόμμασι, 
 
 τῃδὶ δ’ ἀφύαισι, τῇδε δ’ αὖ ταγηνίαις. 
 τεμάχη δ’ ἄνωθεν αὐτόματα πεπνιγμένα 
 εἰς τὸ στόμ’ ᾄττει, τὰ δὲ παρ’ αὐτὼ τὼ πόδε. 
 ἄμυλοι δὲ περινέουσιν ἡμῖν ἐν κύκλῳ. 
 οἶδα δὲ ὅτι καὶ οἱ Θουριοπέρσαι καὶ τὸ τοῦ
 Νικοφῶντος δρᾶμα ἀδίδακτά ἐστι, διόπερ καὶ τελευταίων αὐτῶν
 ἐμνήσθην.’

ταῦτα τοῦ Δημοκρίτου σαφῶς καὶ τορῶς διεξελθόντος ἐπῄνουν
 μὲν οἱ δαιταλεῖς, ὁ δὲ Κύνουλκος ἔφη· ‘ἄνδρες σύσσιτοι,
 σφόδρα με λιμώττοντα οὐκ ἀηδῶς ὁ Δημόκριτος εἱστίασεν
 ποταμοὺς διαπερανάμενος ἀμβροσίας καὶ νέκταρος, ὑφ’ ὧν
 ‘ἀρδευθεὶς τὴν ψυχὴν πάνυ πειναλέος γεγένημαι’ λόγους αὐτὸ
 μόνον καταβροχθίσας· ὥστε ἤδη παυσάμενοί ποτε τῆς τοσαύτης
 ἀπεραντολογίας καὶ κατὰ τὸν Παιανιέα ῥήτορα
 τοιούτων τινῶν μεταλάβωμεν ἃ μήτ’ ἰσχὺν ἐντίθησι μήτ᾽
 ἀποθνῄσκειν ἐᾷ ( 3, 33 )· 
 ἐν κενῇ γὰρ γαστρὶ τῶν καλῶν ἔρως 
 οὐκ ἔστι· πεινῶσιν γὰρ ἡ Κύπρις πικρά, 
 Ἀχαιός φησιν ἐν Αἴθωνι σατυρικῷ ( fr. 6
 N ). παρ’ οὗ ὁ σοφὸς Εὐριπίδης λαβὼν ἔφη
 ( fr. 887 N )· 
 ἐν πλησμονῇ τοι Κύπρις, ἐν πεινῶντι δ’ οὔ.’ 
 πρὸς ὃν ὁ Οὐλπιανὸς ἀεί ποτε διαπολεμῶν ἔφη·
 
 ‘πλήρης μὲν λαχάνων ἀγορή, πλήρης δὲ καὶ ἄρτων, 
 σὺ δέ, ὦ κύον, ἀεὶ λιμώττεις καὶ οὐκ ἐᾷς ἡμᾶς
 λόγων καλῶν καὶ ἀφθόνων μεταλαμβάνειν, μᾶλλον δὲ σιτεῖσθαι·
 τροφὴ γὰρ ψυχῆς λόγοι καλοί.’ καὶ ἅμα 
 στραφεὶς πρὸς τὸν οἰκέτην ‘Λεῦκε, ἔφη, κἂν ἐκφατνισματά
 τινα ἄρτων ἔχῃς, δὸς τοῖς κυσίν.’ καὶ ὁ Κύνουλκος ‘εἰ μὲν
 εἰς ἀκροάσεις λόγων, ἔφη, παρεκεκλήμην, ἠπιστάμην ἥκειν
 ἀγορᾶς πληθυούσης (οὕτως γάρ τις τῶν σοφῶν τὴν τῶν δείξεων
 ὥραν ἐκάλει, καὶ αὐτὸν οἱ πολλοὶ διὰ τοῦτο Πληθαγόραν
 ὠνόμαζον)· εἰ δὲ λουσάμενοι λογάρια δειπνοῦμεν, 
 μικρὰς τίθημι συμβολὰς ἀκροώμενος 
 κατὰ τὸν Μένανδρον ( IV 265 M ). διὸ
 παραχωρῶ σοι, ὦ γάστρων, τῆς τοιαύτης ἐμφορεῖσθαι σιτήσεως·
 
 πεινῶντι γὰρ ἀνδρὶ μᾶζα τιμιωτέρα 
 χρυσοῦ τε κἀλέφαντος, 
 κατὰ τὸν τοῦ Ἐρετριέως Ἀχαιοῦ Κύκνον ( fr. 23
 N ).’

καὶ ἅμα ταῦτα λέγων οἷος ἦν ἀπανίστασθαι· ἐπιστραφεὶς δὲ
 καὶ θεασάμενος πλῆθος ἰχθύων καὶ ἄλλων παντοδαπῶν ὄψων
 παρασκευὴν εἰσκυκλουμένην τύψας τῇ χειρὶ τὸ προσκεφάλαιον
 ἀνέκραγεν ( A 586. 61 )· 
 ‘τέτλαθι δή, πενίη, καὶ ἀνάσχεο μωρολογούντων· 
 ὄψων γὰρ πλῆθός σε δαμᾷ καὶ λιμὸς ἀτερπής. 
 ἐγὼ γὰρ ἤδη ὑπὸ τῆς ἐνδείας οὐ διθυράμβους
 φθέγγομαι κατὰ τὸν Σωκράτην ( Phaedr. p. 238 ),
 ἀλλ’ ἤδη καὶ ἔπη· ‘λιμῶδες’ γὰρ ὄντως ‘ἡ ῥαψῳδία’. κατὰ γὰρ
 Ἀμειψίαν, ὃς ἐν Σφενδόνῃ ἔφη ( I 675 K ) περὶ
 σοῦ μαντευσάμενος, ὦ Λαρήνσιε, 
 κοὐδ’ εἷς σοὐστὶν τῶν πλουτούντων, μὰ τὸν Ἥφαιστον,
 προσόμοιος, 
 καλλιτράπεζος καὶ βουλόμενος λιπαρὸν ψωμὸν
 καταπίνειν. 
 
 ὁρῶ γὰρ θαῦμ’ ἄπιστον, ἰχθύων γένη 
 περὶ τὴν ἄκραν παίζοντα, κωβιούς, σπάρους, 
 ψήττας, ἐρυθίνους, κεστρέας, πέρκας, ὄνους, 
 θύννους, μελανούρους, σηπίας, αὐλωπίας, 
 τρίγλας, ἑλεδώνας, σκορπίους, 
 φησὶν Ἡνίοχος ἐν Πολυπράγμονι ( II 432
 K )· δεῖ οὖν κἀμὲ κατὰ τὸν κωμικὸν Μεταγένην
 ἐπειπόντα ( I 709 K ) 
 εἷς οἰωνὸς ἄριστος, ἀμύνεσθαι περὶ δείπνου 
 τετλάναι.’

σιωπήσαντος δ’ αὐτοῦ ὁ Μασσούριος ἔφη· ‘ἀλλ’ ἐπειδὴ
 ὑπολείπεταί τινα περὶ τοῦ ἀμφὶ τοὺς οἰκέτας λόγου
 συμβαλοῦμαί τι καὶ αὐτὸς μέλος εἰς ἔρωτα ( Philox. fr.
 6 ) τῷ σοφῷ καὶ φιλτάτῳ Δημοκρίτῳ. Φίλιππος ὁ
 Θεαγγελεὺς ἐν τῷ περὶ Καρῶν καὶ Λελέγων συγγράμματι
 ( FHG IV 475 ) καταλέξας τοὺς Λακεδαιμονίων
 εἵλωτας καὶ τοὺς Θετταλικοὺς πενέστας καὶ Κᾶράς φησι τοῖς
 Λέλεξιν ὡς οἰκέταις χρήσασθαι πάλαι τε καὶ νῦν. Φύλαρχος δ᾽
 ἐν ἕκτῃ ἱστοριῶν ( FHG I 336 ) καὶ Βυζαντίους
 φησὶν οὕτω Βιθυνῶν δεσπόσαι ὡς Λακεδαιμονίους τῶν εἱλώτων.
 περὶ δὲ τῶν παρὰ Λακεδαιμονίοις ἐπευνάκτων καλουμένων
 (δοῦλοι δ’ εἰσὶ καὶ οὗτοι) σαφῶς ἐκτίθεται Θεόπομπος διὰ
 τῆς δευτέρας καὶ τριακοστῆς τῶν ἱστοριῶν ( FHG I
 310 ) λέγων οὕτως· ‘ἀποθανόντων πολλῶν
 Λακεδαιμονίων ἐν τῷ πρὸς Μεσσηνίους πολέμῳ οἱ
 περιλειφθέντες εὐλαβηθέντες μὴ καταφανεῖς γένωνται τοῖς
 ἐχθροῖς ἐρημωθέντες ἀνεβίβασαν τῶν εἱλώτων ἐφ’ ἑκάστην
 στιβάδα τῶν τετελευτηκότων τινάς· οὓς καὶ πολίτας ὕστερον
 ποιήσαντες προσηγόρευσαν ἐπευνάκτους, ὅτι κατετάχθησαν ἀντὶ τῶν τετελευτηκότων ἐπὶ τὰς στιβάδας.’
 ὁ δ’ αὐτὸς ἱστορεῖ κἀν τῇ τριακοστῇ καὶ τρίτῃ τῶν ἱστοριῶν
 ( ibid. 311 ) παρὰ Σικυωνίοις κατωνακοφόρους
 καλεῖσθαι δούλους τινὰς παραπλησίους ὄντας τοῖς
 ἐπευνάκτοις. τὰ παραπλήσια ἱστορεῖ καὶ Μέναιχμος ἐν τοῖς
 Σικυωνιακοῖς ( fr. 2 M ) κατωνακοφόρους
 καλεῖσθαι δούλους τινὰς παραπλησίους ὄντας τοῖς
 ἐπευνάκτοις . ἔτι Θεόπομπος ἐν τῇ δευτέρᾳ τῶν
 Φιλιππικῶν ( FHG I 284 ) Ἀρδιαίους φησὶ
 κεκτῆσθαι προσπελατῶν ὥσπερ εἱλώτων τριάκοντα μυριάδας.

οἱ δὲ μόθακες καλούμενοι παρὰ Λακεδαιμονίοις ἐλεύθεροι μέν
 εἰσιν, οὐ μὴν Λακεδαιμόνιοι. λέγει δὲ περὶ αὐτῶν Φύλαρχος
 ἐν τῇ πέμπτῃ καὶ εἰκοστῇ τῶν ἱστοριῶν ( FHG I
 347 ) οὕτως· ‘εἰσὶ δ’ οἱ μόθακες σύντροφοι τῶν
 Λακεδαιμονίων· ἕκαστος γὰρ τῶν πολιτικῶν παίδων ὡς ἂν καὶ
 τὰ ἴδια ἐκποιῶσιν οἳ μὲν ἕνα, οἳ δὲ δύο, τινὲς δὲ πλείους
 ποιοῦνται συντρόφους αὑτῶν. εἰσὶν οὖν οἱ μόθακες ἐλεύθεροι
 μέν, οὐ μὴν Λακεδαιμόνιοί γε, μετέχουσιν δὲ τῆς παιδείας
 πάσης. τούτων ἕνα φασὶ γενέσθαι καὶ Λύσανδρον τὸν
 καταναυμαχήσαντα τοὺς Ἀθηναίους πολίτην γενόμενον δι’ 
 ἀνδραγαθίαν.’ Μύρων δὲ ὁ Πριηνεὺς ἐν δευτέρῳ Μεσσηνιακῶν
 ( FHG IV 461 ) ‘πολλάκις, φησίν, ἠλευθέρωσαν
 Λακεδαιμόνιοι δούλους καὶ οὓς μὲν ἀφέτας ἐκάλεσαν, οὓς δὲ
 ἀδεσπότους, οὓς δὲ ἐρυκτῆρας, δεσποσιοναύτας δ’ ἄλλους, οὓς
 εἰς τοὺς στόλους κατέτασσον, ἄλλους δὲ νεοδαμώδεις ἑτέρους
 ὄντας τῶν εἱλώτων.’ Θεόπομπος δ’ ἐν ζʹ Ἑλληνικῶν
 ( FHG I 280 ) περὶ τῶν 
 εἱλώτων λέγων ὅτι καὶ ἑλεάται καλοῦνται γράφει οὕτως· ‘τὸ
 δὲ τῶν εἱλώτων ἔθνος παντάπασιν ὠμῶς διάκειται καὶ πικρῶς·
 εἰσὶ γὰρ οὗτοι καταδεδουλωμένοι πολὺν ἤδη χρόνον ὑπὸ τῶν
 Σπαρτιατῶν, οἳ μὲν αὐτῶν ἐκ Μεσσήνης ὄντες, οἱ δ’ ἑλεάται
 κατοικοῦντες πρότερον τὸ καλούμενον Ἕλος τῆς
 Λακωνικῆς.’

Τίμαιος δ’ ὁ Ταυρομενίτης ἐκλαθόμενος αὑτοῦ — ἐλέγχει δ᾽
 αὐτὸν εἰς τοῦτο Πολύβιος ὁ Μεγαλοπολίτης διὰ τῆς δωδεκάτης
 τῶν ἱστοριῶν ( c. 6 ) — οὐκ εἶναι ἔφη σύνηθες
 τοῖς Ἕλλησι δούλους κτᾶσθαι ( FHG I 207 ), αὐτὸς
 εἰπὼν ὁ Ἐπιτίμαιος (οὕτως δ’ αὐτὸν καλεῖ Ἴστρος ὁ
 Καλλιμάχειος ἐν ταῖς πρὸς αὐτὸν ἀντιγραφαῖς) εἰπὼν γὰρ ὅτι
 Μνάσων ὁ Φωκεὺς πλείους ἐκέκτητο δούλους τῶν χιλίων· κἀν τῇ
 τρίτῃ δὲ τῶν ἱστοριῶν ὁ Ἐπιτίμαιος ἔφη ( ib. p.
 202 ) οὕτως εὐδαιμονῆσαι τὴν Κορινθίων πόλιν ὡς
 κτήσασθαι δούλων μυριάδας ἓξ καὶ τεσσαράκοντα· δι’ ἃς
 ἡγοῦμαι καὶ τὴν Πυθίαν αὐτοὺς κεκληκέναι χοινικομέτρας.
 Κτησικλῆς δ’ ἐν τρίτῃ Χρονικῶν ( FHG IV 375 )
 κατὰ τὴν ἑπτα καιδεκάτην πρὸς ταῖς ἑκατόν
 φησιν ὀλυμπιάδα Ἀθήνησιν ἐξετασμὸν γενέσθαι ὑπὸ Δημητρίου
 τοῦ Φαληρέως τῶν κατοικούντων τὴν Ἀττικὴν καὶ εὑρεθῆναι
 Ἀθηναίους μὲν δισμυρίους πρὸς τοῖς χιλίοις, μετοίκους δὲ
 μυρίους, οἰκετῶν δὲ μυριάδας μʹ . Νικίας δ’ ὁ
 Νικηράτου, ὡς ὁ καλὸς ἔφη Ξενοφῶν ἐν τῷ περὶ πόρων
 ( 4, 14 ), χιλίους ἔχων οἰκέτας ἐμίσθωσεν
 αὐτοὺς εἰς τὰ ἀργυρεῖα Σωσίᾳ τῷ Θρᾳκὶ ἐφ’ ᾧ ὀβολὸν ἑκάστου
 τελεῖν τῆς ἡμέρας. Ἀριστοτέλης δ’ ἐν Αἰγινητῶν πολιτείᾳ ( fr. 427 R ) καὶ
 παρὰ τούτοις φησὶ γενέσθαι ἑπτὰ καὶ τεσσαράκοντα μυριάδας
 δούλων. Ἀγαθαρχίδης δ’ ὁ Κνίδιος ἐν τῇ ὀγδόῃ καὶ τριακοστῇ
 τῶν Εὐρωπιακῶν ( FHG III 194 ) Δαρδανεῖς φησι
 δούλους κεκτῆσθαι τὸν μὲν χιλίους, ... τὸν δὲ καὶ πλείους·
 τούτων δ’ ἕκαστον ἐν μὲν εἰρήνῃ γεωργεῖν, ἐν πολέμῳ δὲ
 λοχίζεσθαι ἡγεμόνα νέμοντας τὸν ἴδιον δεσπότην.’

πρὸς ταῦτα ἀπαντήσας ὁ Λαρήνσιος ἔφη· ‘ἀλλὰ Ῥωμαίων ἕκαστος
 (οἶδας δ’ ἀκριβῶς ταῦτα, ὦ καλὲ Μασσούριε) πλείστους ὅσους
 κεκτημένος οἰκέτας· καὶ γὰρ μυρίους καὶ δισμυρίους καὶ ἔτι
 πλείους δὲ πάμπολλοι κέκτηνται, οὐκ ἐπὶ προσόδοις δέ, ὥσπερ
 ὁ τῶν Ἑλλήνων ζάπλουτος Νικίας, ἀλλ’ οἱ πλείους τῶν Ῥωμαίων
 συμπροιόντας ἔχουσι τοὺς πλείστους. καὶ αἱ πολλαὶ δὲ αὗται
 Ἀττικαὶ μυριάδες τῶν οἰκετῶν δεδεμέναι εἰργάζοντο τὰ
 μέταλλα· Ποσειδώνιος γοῦν, οὗ συνεχῶς μέμνησαι, ὁ φιλόσοφος
 καὶ ἀποστάντας φησὶν ( FHG III 264 ) αὐτοὺς
 καταφονεῦσαι μὲν τοὺς ἐπὶ τῶν μετάλλων φύλακας,
 καταλαβέσθαι δὲ τὴν ἐπὶ Σουνίῳ ἀκρόπολιν καὶ ἐπὶ πολὺν
 χρόνον πορθῆσαι τὴν Ἀττικήν. οὗτος δ’ ἦν ὁ καιρὸς ὅτε καὶ
 ἐν Σικελίᾳ ἡ δευτέρα τῶν δούλων ἐπανάστασις ἐγένετο· πολλαὶ
 δὲ αὗται ἐγένοντο, καὶ ἀπώλοντο οἰκετῶν ὑπὲρ τὰς ἑκατὸν
 μυριάδας (σύγγραμμα δὲ ἐκδέδωκε περὶ τῶν δουλικῶν πολέμων
 Καικίλιος ὁ ῥήτωρ ὁ ἀπὸ Καλῆς ἀκτῆς)· καὶ Σπάρτακος δὲ ὁ
 μονομάχος ἐκ Καπύης πόλεως Ἰταλικῆς ἀποδρὰς κατὰ τὰ
 Μιθριδατικὰ πολὺ πλῆθος ἀποστήσας οἰκετῶν (ἦν δὲ καὶ αὐτὸς
 οἰκέτης, Θρᾲξ γένος) κατέδραμε πᾶσαν Ἰταλίαν χρόνον οὐκ ὀλίγον πολλῶν δούλων καθ’ ἑκάστην ἡμέραν
 συρρεόντων ὡς αὐτόν· καὶ εἰ μὴ ἀπέθανεν ἐν τῇ πρὸς
 Λικίννιον Κράσσον παρατάξει, οὐ τὸν τυχόντα ἂν ἱδρῶτα τοῖς
 ἡμεδαποῖς παρεσχήκει, ὡς ὁ κατὰ τὴν Σικελίαν Εὔνους.

σώφρονες δ’ ἦσαν καὶ πάντα ἄριστοι οἱ ἀρχαῖοι Ῥωμαῖοι·
 Σκιπίων γοῦν ὁ Ἀφρικανὸς ἐπίκλην ἐκπεμπόμενος ὑπὸ τῆς
 συγκλήτου ἐπὶ τὸ καταστήσασθαι τὰς κατὰ τὴν οἰκουμένην
 βασιλείας, ἵνα τοῖς προσήκουσιν ἐγχειρισθῶσιν, πέντε μόνους
 συν επήγετο οἰκέτας, ὡς ἱστορεῖ Πολύβιος
 ( fr. 166 H ) καὶ Ποσειδώνιος ( FHG III
 255 ), καὶ ἑνὸς ἀποθανόντος κατὰ τὴν ὁδοιπορίαν
 ἐπέστειλε τοῖς οἰκείοις ἄλλον ἀντ’ ἐκείνου πριαμένους
 πέμψαι αὐτῷ. Ἰούλιος δὲ Καῖσαρ ὁ πρῶτος πάντων ἀνθρώπων
 περαιωθεὶς ἐπὶ τὰς Βρεττανίδας νήσους μετὰ χιλίων σκαφῶν
 τρεῖς οἰκέτας τοὺς πάντας συνεπήγετο, ὡς Κόττας ἱστορεῖ ὁ
 τότε ὑποστρατηγῶν αὐτῷ ἐν τῷ περὶ τῆς Ῥωμαίων πολιτείας
 συγγράμματι ( p. 247 ed. min. Pet ), ὃ τῇ πατρίῳ
 ἡμῶν γέγραπται φωνῇ. ἀλλ’ οὐ Σμινδυρίδης ὁ Συβαρίτης
 τοιοῦτος, ὦ Ἕλληνες, ὃς ἐπὶ τὸν Ἀγαρίστης τῆς Κλεισθένους
 θυγατρὸς ἐξορμῶν γάμον ὑπὸ χλιδῆς καὶ τρυφῆς χιλίους
 συνεπήγετο οἰκέτας, ἁλιεῖς καὶ ὀρνιθευτὰς καὶ μαγείρους·
 οὗτος δ’ ὁ ἀνὴρ καὶ ἐνδείξασθαι βουλόμενος ὡς εὐδαιμόνως
 ἔζη, ὡς ἱστορεῖ Χαμαιλέων ὁ Ποντικὸς ἐν τῷ περὶ ἡδονῆς
 ( fr. 33 Koepke ) (̓τὸ δ’ αὐτὸ βιβλίον καὶ ὡς
 Θεοφράστου φέρεται) οὐκ ἔφη τὸν ἥλιον ἐτῶν εἴκοσιν οὔτ᾽
 ἀνατέλλοντα οὔτε δυόμενον ἑωρακέναι. καὶ τοῦτ’ ἦν αὐτῷ μέγα
 καὶ θαυμαστὸν πρὸς εὐδαιμονίαν. οὗτος, ὡς ἔοικεν, πρωὶ μὲν
 ἐκάθευδεν, ὀψὲ δ’ ἠγείρετο, κατ᾽
 ἀμφότερα δυστυχῶν. ὁ δὲ Ποντικὸς Ἑστιαῖος καλῶς ἐκαυχᾶτο
 μήτε ἀνατέλλοντα μήτε καταδυόμενόν ποτε τὸν ἥλιον ἑωρακέναι
 διὰ τὸ παιδείᾳ παντὶ καιρῷ προσέχειν, ὡς ὁ Νικαεὺς Νικίας
 ἱστορεῖ ἐν ταῖς Διαδοχαῖς ( FHG IV 464 ).

τί οὖν, οὐκ εἶχεν καὶ Σκιπίων καὶ ὁ Καῖσαρ οἰκέτας; εἶχον,
 ἀλλ’ ἐφύλασσον τοὺς πατρίους νόμους καὶ κεκολασμένως ἔζων
 τηροῦντες τὰ τῆς πολιτείας ἔθη. συνετῶν γάρ ἐστιν ἀνδρῶν
 ἐμμένειν τοῖς παλαιοῖς ζηλώμασιν, δι’ ὧν στρατευόμενοι
 κατεστρέφοντο τοὺς ἄλλους, καὶ λαμβάνοντες ἅμα
 τοῖς δοριαλώτοις καὶ εἴ τι χρήσιμον καὶ καλὸν ὑπῆρχε παρ᾽
 ἐκείνοις εἰς μίμησιν· ὅπερ ἐν τοῖς πάλαι χρόνοις ἐποίουν οἱ
 Ῥωμαῖοι. διαφυλάττοντες γὰρ ἅμα καὶ τὰ πάτρια μετῆγον παρὰ
 τῶν χειρωθέντων εἴ τι λείψανον καλῆς ἀσκήσεως εὕρισκον, τὰ
 ἄχρηστα ἐκείνοις ἐῶντες, ὅπως μηδ’ εἰς ἀνάκτησιν ὧν
 ἀπέβαλον ἐλθεῖν ποτε δυνηθῶσι. παρὰ γοῦν τῶν Ἑλλήνων
 μηχανὰς καὶ ὄργανα πολιορκητικὰ μαθόντες τούτοις αὐτῶν
 περιεγένοντο, Φοινίκων τε τὰ ναυτικὰ εὑρόντων τούτοις
 αὐτοὺς κατεναυμάχησαν. ἔλαβον δὲ καὶ παρὰ Τυρρηνῶν τὴν
 σταδίαν μάχην φαλαγγηδὸν ἐπιόντων, καὶ παρὰ Σαυνιτῶν δὲ
 ἔμαθον θυρεοῦ χρῆσιν, παρὰ δὲ Ἰβήρων γαίσων, καὶ ἄλλα δὲ
 παρ’ ἄλλων μαθόντες ἄμεινον ἐπεξειργάσαντο· μιμησάμενοί τε
 κατὰ πάντα τὴν Λακεδαιμονίων πολιτείαν διετήρησαν αὐτὴν
 μᾶλλον ἢ ἐκεῖνοι· νῦν δὲ τὴν ἐκλογὴν τῶν χρησίμων
 ποιούμενοι παρὰ τῶν ἐναντίων συναποφέρονται καὶ τὰ μοχθηρὰ
 ζηλώματα.

πάτριος μὲν γὰρ ἦν αὐτοῖς, ὥς φησι Ποσειδώνιος ( FHG
 III 253 ), καρτερία καὶ λιτὴ
 δίαιτα καὶ τῶν ἄλλων τῶν πρὸς τὴν κτῆσιν ἀφελὴς καὶ
 ἀπερίεργος χρῆσις, ἔτι δὲ εὐσέβεια μὲν θαυμαστὴ περὶ τὸ
 δαιμόνιον, δικαιοσύνη δὲ καὶ πολλὴ τοῦ πλημμελεῖν εὐλάβεια
 πρὸς πάντας ἀνθρώπους μετὰ τῆς κατὰ γεωργίαν ἀσκήσεως.
 τοῦτο δ’ ἔστιν ἐκ τῶν πατρίων θυσιῶν ὧν ἐπιτελοῦμεν ἰδεῖν·
 ὁδούς τε γὰρ πορευόμεθα τεταγμένας καὶ ὡρισμένας καὶ
 τεταγμένα φέρομεν καὶ λέγομεν ἐν ταῖς εὐχαῖς καὶ δρῶμεν ἐν
 ταῖς ἱερουργίαις, ἀφελῆ τε ταῦτα καὶ λιτά, καὶ οὐδὲν πλέον
 τῶν κατὰ φύσιν οὔτε ἠμφιεσμένοι καὶ περὶ τὰ σώματα ἔχοντες
 οὔτε ἀπαρχόμενοι, ἐσθῆτάς τε ἔχομεν καὶ ὑποδέσεις εὐτελεῖς
 πίλους τε ταῖς κεφαλαῖς περικείμεθα προβατείων δερμάτων
 δασεῖς, κεράμεα δὲ καὶ χαλκᾶ τὰ διακονήματα κομίζομεν κἀν
 τούτοις βρωτὰ καὶ ποτὰ πάντων ἀπεριεργότατα, ἄτοπον
 ἡγούμενοι τοῖς μὲν θεοῖς πέμπειν κατὰ τὰ πάτρια, αὑτοῖς δὲ
 χορηγεῖν κατὰ τὰ ἐπείσακτα· καίτοι γε τὰ μὲν εἰς ἡμᾶς
 δαπανώμενα τῇ χρείᾳ μετρεῖται, τὰ δ’ εἰς τοὺς θεοὺς ἀπαρχαί
 τινές εἰσι.

Μούκιος γοῦν Σκευόλας τρίτος ἐν Ῥώμῃ τὸν Φάνιον ἐτήρει
 νόμον αὐτὸς καὶ Αἴλιος Τουβέρων καὶ Ῥουτίλιος Ῥοῦφος ὁ τὴν
 πάτριον ἱστορίαν γεγραφώς. ἐκέλευε δ’ ὁ νόμος τριῶν μὲν
 πλείονας τῶν ἔξω τῆς οἰκίας μὴ ὑποδέχεσθαι, κατὰ ἀγορὰν δὲ
 τῶν πέντε· τοῦτο δὲ τρὶς τοῦ μηνὸς ἐγίνετο. ὀψωνεῖν δὲ
 πλείονος τῶν δυεῖν δραχμῶν καὶ ἡμίσους οὐκ ἐπέτρεπεν· κρέως
 δὲ καπνιστοῦ δεκαπέντε τάλαντα δαπανᾶν εἰς τὸν ἐνιαυτὸν
 ἐπεχώρει καὶ ὅσα γῆ φέρει λάχανα καὶ ὀσπρέων ἑψήματα. σμικρᾶς δὲ πάνυ τῆς δαπάνης
 ὑπαρχούσης διὰ τὸ τοὺς παρανομοῦντας καὶ ἀφειδῶς
 ἀναλίσκοντας ἀνατετιμηκέναι τὰ ὤνια πρὸς τὸ ἐλευθεριώτερον
 νομίμως προήρχοντο· ὁ μὲν γὰρ Τουβέρων παρὰ τῶν ἐν τοῖς
 ἰδίοις ἀγροῖς ὄρνιθας ὠνεῖτο δραχμιαίους, ὁ δὲ Ῥουτίλιος
 παρὰ τῶν ἁλιευόντων αὑτοῦ δούλων τριωβόλου τὴν μνᾶν τοῦ
 ὄψου καὶ μάλιστα τοῦ θυριανοῦ καλουμένου· μέρος δ’ ἐστὶ
 τοῦτο θαλασσίου κυνὸς οὕτω καλούμενον. ὁ δὲ Μούκιος παρὰ
 τῶν εὐχρηστουμένων ὑπ’ αὐτοῦ πρὸς τὸν αὐτὸν τύπον ἐποιεῖτο
 τὴν διατίμησιν. ἐκ τοσούτων οὖν μυριάδων ἀνθρώπων οὗτοι
 μόνοι τὸν νόμον ἐνόρκως ἐτήρουν καὶ δῶρον οὐδὲ τὸ
 μικρότατον ἐδέχοντο· αὐτοὶ δ’ ἄλλοις ἐδίδοσαν καὶ φίλοις
 τοῖς ἀπὸ παιδείας ὁρμωμένοις μεγάλα· καὶ γὰρ ἀντείχοντο τῶν
 ἐκ τῆς στοᾶς δογμάτων.

τῆς δὲ πολυτελείας τῆς νῦν ἀκμαζούσης πρῶτος ἡγεμὼν ἐγένετο
 Λεύκολλος ὁ καταναυμαχήσας Μιθριδάτην, ὡς Νικόλαος ὁ
 περιπατητικὸς ἱστορεῖ ( cf. FHG IV 416, 83 )·
 ἀφικόμενος γὰρ εἰς τὴν Ῥώμην μετὰ τὴν ἧτταν τὴν Μιθριδάτου
 ἔτι τε τὴν Τιγράνου τοῦ Ἀρμενίου καὶ θριαμβεύσας λόγον τε
 ἀποδοὺς τῶν τοῦ πολέμου πράξεων ὤκειλεν εἰς πολυτελῆ
 δίαιταν ἐκ τῆς παλαιᾶς σωφροσύνης καὶ πρῶτος τρυφῆς
 εἰσηγητὴς Ῥωμαίοις ἐγένετο, καρπωσάμενος δυεῖν βασιλέων τῶν
 προειρημένων πλοῦτον. Κάτων δὲ ἐκεῖνος, ὡς Πολύβιος ἱστορεῖ
 ἐν τῇ πρώτῃ καὶ τριακοστῇ τῶν ἱστοριῶν ( c. 24
 H ), ἐδυσχέραινε καὶ 
 ἐκεκράγει, ὅτι τινὲς τὰς ξενικὰς τρυφὰς εἰσήγαγον εἰς τὴν
 Ῥώμην, τριακοσίων μὲν δραχμῶν κεράμιον ταρίχων Ποντικῶν
 ὠνησάμενοι, καὶ μειράκια δ’ εὔμορφα ὑπερβαλλούσης ἀγρῶν
 τιμῆς. πρότερον δὲ οὕτως ὀλιγοδεεῖς ἦσαν οἱ τὴν Ἰταλίαν
 κατοικοῦντες ὥστε καὶ καθ’ ἡμᾶς ἔτι, φησὶν ὁ Ποσειδώνιος
 ( FHG III 253 ), οἱ σφόδρα εὐκαιρούμενοι τοῖς
 βίοις ἦγον τοὺς υἱοὺς ὕδωρ μὲν ὡς τὸ πολὺ πίνοντας,
 ἐσθίοντας δ’ ὅ τι ἂν τύχῃ. καὶ πολλάκις, φησίν, πατὴρ ἢ
 μήτηρ υἱὸν ἠρώτα πότερον ἀπίους ἢ κάρυα βούλεται δειπνῆσαι,
 καὶ τούτων τι φαγὼν ἠρκεῖτο καὶ ἐκοιμᾶτο. νῦν δέ, ὡς ὁ
 Θεόπομπος ἱστορεῖ ἐν τῇ πρώτῃ τῶν Φιλιππικῶν ( FHG I
 284 ), οὐδείς ἐστι καὶ τῶν μετρίως εὐπορουμένων,
 ὅστις οὐ πολυτελῆ μὲν τράπεζαν παρατίθεται, μαγείρους δὲ
 καὶ θεραπείαν ἄλλην πολλὴν κέκτηται καὶ πλείω δαπανᾷ τὰ
 καθ’ ἡμέραν ἢ πρότερον ἐν ταῖς ἑορταῖς καὶ ταῖς θυσίαις
 ἀνήλισκον.’ 
 ἐπεὶ δὲ εἰς ἱκανὸν μῆκος προὔβη τὰ τῶν ἀπομνημονευθέντων,
 αὐτοῦ καταπαύσωμεν τὸν λόγον.

Ἐπιτελουμένου δὲ ἤδη τοῦ δείπνου τῶν Φαγησίων ἑορτὴν
 συντελεῖσθαι νομίσαντες οἱ κυνικοὶ πάντων μᾶλλον
 ηὐφραίνοντο. καὶ ὁ Κύνουλκος ἔφη ‘ἕως ἡμεῖς δειπνοῦμεν, ὦ
 Οὐλπιανέ, (λόγοις γὰρ ἑστιᾷ) προβάλλω σοι παρὰ τίνι εἴρηται
 Φαγήσια ἑορτὴ καὶ Φαγησιπόσια.’ καὶ ὃς ἀπορηθεὶς ἐπισχεῖν
 τε κελεύσας τοὺς παῖδας τὴν περιφορὰν καίτοι ἤδη οὔσης
 ἑσπέρας· ‘οὐ συμπεριφέρομαι, ὦ
 σοφώτατε· ὥστε λέγειν σοὶ καιρός, ἵνα μᾶλλον καὶ δειπνήσῃς
 ἥδιον.’ καὶ ὃς ‘εἰ χάριν ὁμολογήσεις μαθών, λέξω.’
 ὁμολογήσαντος δ’ ἔφη· ‘Κλέαρχος Ἀριστοτέλους μαθητής,
 Σολεὺς δὲ τὸ γένος, ἐν τῷ προτέρῳ περὶ γρίφων (κρατῶ γὰρ
 καὶ τῆς λέξεως διὰ τὸ σφόδρα μοι εἶναι προσφιλῆ) οὑτωσί πως
 εἴρηκε ( FHG II 321 )· ‘φαγήσια, οἳ δὲ
 φαγησιπόσια προσαγορεύουσι τὴν ἑορτήν· ἐξέλιπε δὲ αὕτη,
 καθάπερ ἡ τῶν ῥαψῳδῶν ἣν ἦγον ... καὶ τὴν τῶν Διονυσίων· ἐν
 ᾗ παριόντες ἑκάστῳ τῶν θεῶν οἷον τιμὴν ἐπετέλουν τὴν
 ῥαψῳδίαν.’ ταῦτ’ εἶπεν ὁ Κλέαρχος. εἰ δ’ ἀπιστεῖς, ὦ
 ἑταῖρε, καὶ τὸ βιβλίον κεκτημένος οὐ φθονήσω σοι· ἀφ’ οὗ
 πολλὰ ἐκμαθὼν εὐπορήσεις προβλημάτων· καὶ γὰρ Καλλίαν
 ἱστορεῖ τὸν Ἀθηναῖον γραμματικὴν συνθεῖναι τραγῳδίαν, ἀφ᾽
 ἧς ποιῆσαι τὰ μέλη καὶ τὴν διάθεσιν Εὐριπίδην ἐν Μηδείᾳ καὶ
 Σοφοκλέα τὸν Οἰδίπουν.’

θαυμασάντων δὲ πάντων τὸ εὐπαίδευτον τοῦ Κυνούλκου ὁ
 Πλούταρχος ‘κατὰ τὸ ὅμοιον, ἔφη, καὶ ἐν Ἀλεξανδρείᾳ τῇ ἐμῇ
 Λαγυνοφόρια ἑορτή τις ἤγετο, περὶ ἧς ἱστορεῖ Ἐρατοσθένης ἐν
 τῷ ἐπιγραφομένῳ συγγράμματι Ἀρσινόη. λέγει δὲ οὕτως
 ( p. 197 B )· ‘τοῦ Πτολεμαίου κτίζοντος
 ἑορτῶν καὶ θυσιῶν παντοδαπῶν γένη καὶ μάλιστα περὶ τὸν
 Διόνυσον, ἠρώτησεν Ἀρσινόη τὸν φέροντα τοὺς θαλλοὺς τίνα
 νῦν ἡμέραν ἄγει καὶ τίς ἐστὶν ἑορτή.
 τοῦ δ’ εἰπόντος ‘καλεῖται μὲν Λαγυνοφόρια, καὶ τὰ
 κομισθέντα αὑτοῖς δειπνοῦσι κατακλιθέντες ἐπὶ στιβάδων καὶ
 ἐξ ἰδίας ἕκαστος λαγύνου παρ’ αὑτῶν φέροντες πίνουσιν·’ ὡς
 δ’ οὗτος ἀπεχώρησεν, ἐμβλέψασα πρὸς ἡμᾶς ‘συνοίκιά γ᾽, ἔφη,
 ταῦτα ῥυπαρά. ἀνάγκη γὰρ τὴν σύνοδον γίνεσθαι παμμιγοῦς
 ὄχλου, θοίνην ἕωλον καὶ οὐδαμῶς εὐπρεπῆ παρατιθεμένων.’ εἰ
 δὲ τὸ γένος τῆς ἑορτῆς ἤρεσκεν, οὐκ ἂν ἐκοπίασε δήπου τὰ
 αὐτὰ ταῦτα παρασκευάζουσα ἡ βασίλεια καθάπερ ἐν τοῖς
 Χουσίν· εὐωχοῦνται μὲν γὰρ κατ’ ἰδίαν, παρέχει δὲ ταῦτα ὁ
 καλέσας ἐπὶ τὴν ἑστίασιν.’

τῶν δὲ παρόντων γραμματικῶν τις ἀποβλέψας εἰς τὴν τοῦ
 δείπνου παρασκευὴν ἔφη· ‘εἶτα πῶς δειπνήσομεν τοσαῦτα
 δεῖπνα; ἴσως διὰ νυκτός, ὡς ὁ χαρίεις
 Ἀριστοφάνης ἐν Αἰολοσίκωνι εἶπεν ( I 395 K ),
 οὕτως λέγων οἱονεὶ δι’ ὅλης νυκτός· ὡς καὶ τὸ Ὁμηρικὸν
 ἔχει· 
 Od. 9.298 
 
 κεῖτ’ ἔντοσθ’ ἄντροιο τανυσσάμενος διὰ μήλων. 
 
 ἀντὶ τοῦ διὰ πάντων τῶν μήλων, τὸ μέγεθος αὐτοῦ
 ἐμφανίζων.’ πρὸς ὃν ὁ ἰατρὸς ἔφη Δάφνος ‘ὠφελιμώτερά ἐστι,
 φίλτατε, τῷ παντὶ σώματι τὰ νυκτερινὰ δεῖπνα· τὸ γὰρ τῆς
 σελήνης ἄστρον πρὸς τὰς τῆς τροφῆς ἁρμόττει πέψεις σηπτικὸν
 ὑπάρχον· κατὰ σῆψιν δ’ ἡ πέψις. εὐσηπτότερα γοῦν τὰ νύκτωρ
 θυόμενα τῶν ἱερείων καὶ τῶν ξύλων τὰ πρὸς τὸ σελήνιον
 κοπτόμενα, καὶ τῶν καρπῶν δὲ οἱ πλεῖστοι πρὸς τὸ σελήνιον
 πεπαίνονται.’

πολλῶν δὲ ὄντων καὶ διαφόρων τῶν παρεσκευασμένων καὶ αἰεὶ
 παρασκευαζομένων ἰχθύων μεγέθει τε καὶ ποικιλίᾳ ὁ Μυρτίλος
 ἔφη· ‘εἰκότως, ἄνδρες φίλοι, πάντων τῶν προσοψημάτων ὄψων
 καλουμένων ἐξενίκησεν ὁ ἰχθὺς διὰ τὴν ἐξαίρετον ἐδωδὴν
 μόνος οὕτως καλεῖσθαι διὰ τοὺς ἐπιμανῶς ἐσχηκότας πρὸς
 ταύτην τὴν ἐδωδήν. λέγομεν γοῦν ὀψοφάγους οὐ τοὺς βόεια
 ἐσθίοντας, οἷος ἦν Ἡρακλῆς, ὃς τοῖς ‘βοείοις κρέασιν
 ἐπήσθιε σῦκα χλωρά’ ( Eur. fr. 899 ), οὐδὲ τὸν
 φιλόσυκον, οἷος ἦν Πλάτων ὁ φιλόσοφος, ὡς ἱστορεῖ
 Φανόκριτος ἐν τῷ περὶ Εὐδόξου ( FHG IV 472 )·
 ἱστορεῖ δ’ ὅτι καὶ Ἀρκεσίλας φιλόβοτρυς ἦν· ἀλλὰ τοὺς περὶ
 τὴν ἰχθυοπωλίαν ἀναστρεφομένους. φιλόμηλοι δ’ ἦσαν Φίλιππός
 τε ὁ Μακεδὼν καὶ ὁ υἱὸς αὐτοῦ Ἀλέξανδρος, ὡς Δωρόθεός φησιν
 ἐν τῇ ἕκτῃ τῶν περὶ Ἀλέξανδρον ἱστοριῶν ( fr. 1
 M )· Χάρης δ’ ὁ Μυτιληναῖος ἱστορεῖ ( fr. 4
 M ) ὡς κάλλιστα μῆλα εὑρὼν ὁ Ἀλέξανδρος περὶ τὴν
 Βαβυλωνίαν χώραν τούτων τε πληρώσας τὰ σκάφη μηλομαχίαν ἀπὸ
 τῶν νεῶν ἐποιήσατο, ὡς τὴν θέαν ἡδίστην γενέσθαι. οὐκ ἀγνοῶ
 δὲ ὅτι ὄψον κυρίως καλεῖται πᾶν τὸ πυρὶ κατασκευαζόμενον
 εἰς ἐδωδήν· ἤτοι γὰρ ἕψον ἐστὶν ἢ παρὰ τὸ ὠπτῆσθαι
 ὠνόμασται.’

πολλῶν οὖν ὄντων τῶν ἰχθύων, οὓς κατὰ τὰς ἑκάστας ὥρας
 ἐδαινύμεθα, ὦ θαυμασιώτατε Τιμόκρατες, — κατὰ γὰρ τὸν
 Σοφοκλέα ( fr. 691 ) 
 χορὸς δ’ ἀναύδων ἰχθύων ἐπερρόθει, 
 σαίνοντες οὐραίοισι 
 
 οὐ τὴν κεκτημένην, ἀλλὰ τὰς λοπάδας· καὶ κατὰ τὰς
 Ἀχαιοῦ δὲ Μοίρας ( fr. 25 )· 
 πολὺς γὰρ ὅμιλος ποντίου κύκλου σοβῶν 
 ................. ἐνάλιος θεωρία, 
 χραίνοντες οὐραίοισιν εὐδίαν ἁλός. — 
 ἀπομνημονεύσω δέ σοι ἃ περὶ ἑκάστου ἔλεξαν οἱ
 δειπνοσοφισταί. πάντες γὰρ συνεισήνεγκαν εἰς αὐτοὺς τὰς ἐκ
 βιβλίων συμβολάς, ὧν τὰ ὀνόματα διὰ τὸ πλῆθος παραλείψω.
 
 ὅστις ἀγοράζων ὄψον ........... 
 ἐξὸν ἀπολαύειν ἰχθύων ἀληθινῶν 
 ῥαφανῖδας ἐπιθυμεῖ πρίασθαι, μαίνεται· 
 φησὶν Ἄμφις ἐν Λευκάδι ( II 243 K )·
 ἵνα δὲ εὐμνημόνευτά σοι γένηται τὰ λεχθέντα, κατὰ στοιχεῖον
 τάξω τὰ ὀνόματα. καὶ γὰρ Σοφοκλέους εἰπόντος ἐν Αἴαντι
 μαστιγοφόρῳ τοὺς ἰχθῦς ἑλλοὺς ( v. 1297 ) 
 ἐφῆκεν ἑλλοῖς ἰχθύσιν διαφθοράν, 
 ἐζήτησέν τις εἰ καὶ τῶν πρὸ αὐτοῦ τις τῷ ὀνόματι
 κέχρηται. πρὸς ὃν ὁ Ζωίλος ἔφη· ‘ἐγὼ δὲ οὐκ ὢν
 ὀψοφαγίστατος (οὕτω γὰρ Ξενοφῶν ὠνόμασεν ἐν Ἀπομνημονεύμασι
 ( III 13, 4 ) γράφων οὕτως· ‘ὀψοφαγίστατός τε
 καὶ βλακίστατός ἐστινʼ) οἶδα ὅτι ὁ τὴν Τιτανομαχίαν
 ποιήσας, εἴτ’ Εὔμηλός ἐστιν ὁ Κορίνθιος ἢ Ἀρκτῖνος ἢ ὅστις
 δήποτε χαίρει ὀνομαζόμενος, ἐν τῷ δευτέρῳ οὕτως εἴρηκεν
 ( fr. 4 K )· 
 ἐν δ’ αὐτῇ πλωτοὶ χρυσώπιδες ἰχθύες ἑλλοὶ 
 νήχοντες παίζουσι δι’ ὕδατος ἀμβροσίοιο. 
 ἔχαιρε δὲ Σοφοκλῆς τῷ ἐπικῷ κύκλῳ, ὡς καὶ ὅλα δράματα ποιῆσαι κατακολουθῶν τῇ ἐν τούτῳ
 μυθοποιίᾳ.’

παρατεθεισῶν οὖν ΑΜΙΩΝ ἔφη τις· ‘ταύτας Ἀριστοτέλης ἱστορεῖ
 ( p. 301 R ) τὰ μὲν βράγχια ἔχειν καλυπτά,
 εἶναι δὲ καρχαρόδοντας καὶ τῶν συναγελαζομένων καὶ
 σαρκοφάγων χολήν τε ἔχειν ἰσομήκη τῷ ἐντέρῳ καὶ σπλῆνα
 ὁμοίως. λέγεται δὲ ὡς θηρευθεῖσαι προσανάλλονται καὶ
 ἀποτρώγουσαι τὴν ὁρμιὰν ἐκφεύγουσιν. μνημονεύει δ’ αὐτῶν
 Ἄρχιππος ἐν Ἰχθύσι ( I 683 K ) λέγων οὕτως·
 
 ὅτε δ’ ἦσθες | ἀμίας παχείας. 
 καὶ Ἐπίχαρμος δ’ ἐν Σειρῆσιν ( p. 251
 L )· 
 πρωὶ μέν γ’ ἀτενὲς ἀπ’ ἀοῦς ἀφύας ἀπεπυρίζομες 
 στρογγύλας καὶ δελφακίνας ὀπτὰ κρέα καὶ πωλύπους, 
 καὶ γλυκύν γ’ ἐπ’ ὦν ἐπίομες οἶνον. Β. οἰβοιβοῖ 
 τάλας. 
 Α. περὶ σᾶμά με καλοῦσα κατίσκα λέγοι. Β. φοῦ 
 τῶν κακῶν. 
 Α. ὃ καὶ παρὰ τρίγλα τε μία παχῆα κἀμίαι δύο 
 διατετμαμέναι μέσαι φάσσαι τε τοσσαῦται παρῆς 
 σκορπίοι τε. 
 Ἀριστοτέλης δὲ ( p. 301 R )
 παρετυμολογῶν αὐτῆς τοὔνομά φησιν ὠνομάσθαι παρὰ τὸ ἅμα
 ἰέναι ταῖς παραπλησίαις· ἐστὶ γὰρ συναγελαστική. Ἱκέσιος δ᾽
 ἐν τοῖς περὶ ὕλης εὐχύλους μὲν αὐτὰς εἶναι καὶ ἁπαλάς, πρὸς
 δὲ τὰς ἐκκρίσεις μέσας, ἧσσον δὲ τροφίμους.

ὁ δὲ ὀψοδαίδαλος Ἀρχέστρατος ἐν τῇ Γαστρολογίᾳ (οὕτως γὰρ ἐπιγράφεσθαί φησι Λυκόφρων ἐν τοῖς
 περὶ κωμῳδίας ( fr. 19 Strecker ), ὡς τὴν
 Κλεοστράτου τοῦ Τενεδίου Ἀστρολογίαν) περὶ τῆς ἀμίας φησὶν
 οὕτως ( fr. 7 Ribb )· 
 τὴν δ’ ἀμίαν φθινοπώρου, ὅταν πλειὰς καταδύνῃ, 
 πάντα τρόπον σκεύαζε. τί σοι τάδε μυθολογεύω; 
 οὐ γὰρ μὴ σὺ διαφθείρῃς οὐδ’ ἂν ἐπιθυμῇς. 
 εἰ δ’ ἐθέλεις καὶ τοῦτο δαήμεναι, ὦ φίλε Μόσχε, 
 ὅντινα χρή σε τρόπον κείνην διαθεῖναι ἄριστα, 
 ἐν συκῆς φύλλοις καὶ ὀριγάνῳ οὐ μάλα πολλῇ· 
 μὴ τυρόν, μὴ λῆρον· ἁπλῶς δ’ οὕτως θεραπεύσας 
 ἐν συκῆς φύλλοις σχοίνῳ κατάδησον ἄνωθεν, 
 εἶθ’ ὑπὸ θερμὴν ὦσον ἔσω σποδόν, ἐν φρεσὶ καιρὸν 
 γινώσκων ὁπότ’ ἔστ’ ὀπτή, καὶ μὴ κατακαύσῃς. 
 ἔστω δ’ αὕτη σοι Βυζαντίου ἐξ ἐρατεινοῦ, 
 εἴπερ ἔχειν ἀγαθὴν ἐθέλεις, κἂν ἐγγὺς ἁλῷ που 
 τοῦδε τόπου, κεδνὴν λήψει· τηλοῦ δὲ θαλάσσης 
 Ἑλλησποντιάδος χείρων, κἂν κλεινὸν ἀμείψῃς 
 Αἰγαίου πελάγους ἔναλον πόρον, οὐκ ἔθ’ ὁμοία 
 γίνεται, ἀλλὰ καταισχύνει τὸν πρόσθεν ἔπαινον.

οὗτος ὁ Ἀρχέστρατος ὑπὸ φιληδονίας γῆν πᾶσαν καὶ θάλασσαν
 περιῆλθεν ἀκριβῶς, ἐμοὶ δοκεῖ, τὰ πρὸς γαστέρα ἐπιμελῶς
 ἐξετάσαι βουληθείς· καὶ ὥσπερ οἱ τὰς Περιηγήσεις καὶ τοὺς
 Περίπλους ποιησάμενοι μετ’ ἀκριβείας ἐθέλει πάντα
 ἐκτίθεσθαι ‘ὅπου ἐστὶν ἕκαστον κάλλιστον βρωτόν τε
 ποτόν τε ’. τοῦτο γὰρ αὐτὸς ἐν τῷ προοιμίῳ
 ἐπαγγέλλεται ( fr. 2 R ) τῶν καλῶν τούτων ὑποθηκῶν ὧν πρὸς τοὺς ἑταίρους ποιεῖται
 Μόσχον τε καὶ Κλέανδρον, ὥσπερ ὑποτιθέμενος αὐτοῖς κατὰ τὴν
 Πυθίαν ζητεῖν 
 ἵππον Θεσσαλικὴν Λακεδαιμονίην τε γυναῖκα, 
 ἄνδρας δ’ οἳ πίνουσιν ὕδωρ καλῆς Ἀρεθούσης. 
 Χρύσιππος δ’ αὐτὸν ὁ ὄντως φιλόσοφος καὶ περὶ
 πάντα ἀνὴρ ἀρχηγὸν Ἐπικούρῳ φησὶ γενέσθαι καὶ τοῖς τὰ
 τούτου ἐπισταμένοις τῆς πάντα διαλυμηναμένης ἡδονῆς· καὶ
 γὰρ οὐκ ἐγκαλυπτόμενος ὁ Ἐπίκουρος λέγει, ἀλλὰ μεγάλῃ τῇ
 φωνῇ· ‘οὐ γὰρ ἔγωγε δύναμαι νοῆσαι τἀγαθὸν ἀφελὼν μὲν τὴν
 διὰ χυλῶν, ἀφελὼν δὲ τὴν δι’ ἀφροδισίων ἡδονήν.’ οἴεται γὰρ
 οὕτως ὁ σοφὸς καὶ τὸν ἀσώτων βίον ἀνεπίληπτον εἶναι, εἴπερ
 αὐτῷ προσγένοιτο τὸ ἀδεὲς καὶ ἵλεων. διὸ καὶ οἱ τῆς
 κωμῳδίας ποιηταὶ κατατρέχοντές που τῆς ἡδονῆς καὶ ἀκρασίας
 ἐπικούρους καὶ βοηθοὺς βοῶσιν.

Βάτων μὲν ἐν Συνεξαπατῶντι δυσχεραίνοντα ποιήσας πατέρα τῷ
 τοῦ υἱοῦ παιδαγωγῷ καὶ λέγοντα ( IV 502 M )·
 
 ἀπολώλεκας τὸ μειράκιόν μου παραλαβών, 
 ἀκάθαρτε, καὶ πέπεικας ἐλθεῖν ἐς βίον 
 ἀλλότριον αὑτοῦ· καὶ πότους ἑωθινοὺς 
 πίνει διὰ σὲ νῦν, πρότερον οὐκ εἰθισμένος. 
 Β. εἶτ’ εἰ μεμάθηκε, δέσποτα, ζῆν, ἐγκαλεῖς; 
 Α. ζῆν δ’ ἐστὶ τὸ τοιοῦθ᾽; Β. ὡς λέγουσιν οἱ 
 σοφοί· 
 ὁ γοῦν Ἐπίκουρός φησιν εἶναι τἀγαθὸν 
 τὴν ἡδονὴν δήπουθεν· οὐκ ἔστιν δ’ ἔχειν 
 ταύτην ἑτέρωθεν, ἐκ δὲ τοῦ ζῆν παγκάλως· 
 
 εὖ σῶς ἅπαντας ἦ τυχὸν δώσεις ἐμοί. 
 Α. ἑόρακας οὖν φιλόσοφον, εἰπέ μοι, τινὰ 
 μεθύοντ’ ἐπὶ τούτοις θ’ οἷς λέγεις κηλούμενον; 
 Β. ἅπαντας· οἱ γὰρ τὰς ὀφρῦς ἐπηρκότες 
 καὶ τὸν φρόνιμον ζητοῦντες ἐν τοῖς περιπάτοις 
 καὶ ταῖς διατριβαῖς ὥσπερ ἀποδεδρακότα 
 οὕτως, ἐπὰν γλαυκίσκος αὐτοῖς παρατεθῇ, 
 ἴσασιν οὗ δεῖ πρῶτον ἅψασθαι τόπου 
 καὶ τὴν κεφαλὴν ζητοῦσιν ὥσπερ πράγματος, 
 ὥστ’ ἐκπεπλῆχθαι πάντας. 
 καὶ ἐν τῷ Ἀνδροφόνῳ δὲ ἐπιγραφομένῳ ὁ αὐτὸς Βάτων
 διαπαίξας τινὰ τῶν ἐπιεικῶν φιλοσόφων ἐπιφέρει ( IV
 500 M )· 
 ἐξὸν γυναῖκ’ ἔχοντα κατακεῖσθαι καλὴν 
 καὶ Λεσβίου χυτρῖδε λαμβάνειν δύο· 
 ὁ φρόνιμος οὗτόσ ἐστι, τοῦτο τἀγαθόν. 
 Ἐπίκουρος ἔλεγε ταῦθ’ ἃ νῦν ἐγὼ λέγω. 
 εἰ τοῦτον ἔζων πάντες ὃν ἐγὼ ζῶ βίον, 
 οὔτ’ ἄτοπος ἦν ἂν οὔτε μοιχὸς οὐδὲ εἷς. 
 Ἡγήσιππος δ’ ἐν Φιλεταίροις ( IV 481
 M )· 
 Ἐπίκουρος ὁ σοφὸς ἀξιώσαντός τινος 
 εἰπεῖν πρὸς αὐτὸν ὅτι ποτ’ ἐστὶ τἀγαθόν, 
 ὃ διὰ τέλους ζητοῦσιν, εἶπεν ἡδονήν. 
 Β. εὖ γ᾽, ὦ κράτιστ’ ἄνθρωπε καὶ σοφώτατε· 
 τοῦ γὰρ μασᾶσθαι κρεῖττον οὐκ ἔστ’ οὐδὲ ἓν 
 ἀγαθόν·Α. πρόσεστιν ἡδονῇ γὰρ τἀγαθόν.

ἀσπάζονται δὲ οὐ μόνον οἱ Ἐπικούρειοι τὴν ἡδονήν, 
 ἀλλὰ καὶ οἱ Κυρηναικοὶ καὶ οἱ 
 Μνησιστράτειοι δὲ καλούμενοι· καὶ γὰρ οὗτοι ζῆν μὲν ἡδέως
 ... χαίρουσιν, ὥς φησι Ποσειδώνιος. οὐ μακρὰν δὲ τούτων ἦν
 καὶ Σπεύσιππος ὁ Πλάτωνος ἀκουστὴς καὶ συγγενής· Διονύσιος
 γοῦν ὁ τύραννος ἐν ταῖς πρὸς αὐτὸν ἐπιστολαῖς καὶ τὰ τῆς
 φιληδονίας αὐτοῦ διεξερχόμενος ἔτι τε τῆς φιλαργυρίας
 ἐρανίζεσθαί τε παρὰ πολλῶν αὐτὸν διελέγχων ὀνειδίζει καὶ
 τὸν Λασθενείας τῆς Ἀρκαδικῆς ἑταίρας ἔρωτα ἐπὶ πᾶσίν τε
 λέγει τάδε· ‘σύ τισι φιλαργυρίαν ὀνειδίζεις αὐτὸς μηδὲν
 ἐλλελοιπὼς αἰσχροκερδείας; τί γὰρ οὐ πεποίηκας; οὐχ ὑπὲρ ὧν
 Ἑρμείας ὤφειλεν αὐτὸς ἐκτετικὼς ἔρανον συνάγειν
 ἐπιχειρεῖς;’

περὶ δὲ τοῦ Ἐπικούρου Τίμων ἐν γʹ σίλλων φησί
 ( fr. 56 W )· 
 γαστρὶ χαριζόμενος, τῆς οὐ λαμυρώτερον οὐδέν. 
 ταύτης γὰρ ἕνεκεν ὁ ἀνὴρ καὶ τῆς ἄλλης τῆς κατὰ
 σάρκα ἡδονῆς ἐκολάκευεν καὶ Ἰδομενέα καὶ Μητρόδωρον. καὶ
 αὐτὸς δέ που ὁ Μητρόδωρος οὐκ ἀποκρυπτόμενος τὰς καλὰς
 ταύτας θέσεις φησίν· ‘περὶ γαστέρα γάρ, ὦ φυσιολόγε
 Τιμόκρατες, περὶ γαστέρα ὁ κατὰ φύσιν βαδίζων λόγος τὴν
 ἅπασαν ἔχει σπουδήν.’ Ἐπίκουρος γὰρ ἦν ὁ τούτων διδάσκαλος,
 ὃσ καὶ βοῶν ἔλεγεν· ‘ἀρχὴ καὶ ῥίζα παντὸς
 ἀγαθοῦ ἡ τῆς γαστρὸς ἡδονή, καὶ τὰ σοφὰ καὶ τὰ περιττὰ εἰς
 ταύτην ἔχει τὴν ἀναφοράν.’ κἀν τῷ περὶ τέλους δέ φησιν οὕτω
 πως· ‘οὐ γὰρ ἔγωγε δύναμαι νοῆσαι τἀγαθὸν ἀφαιρῶν μὲν τὰς διὰ χυλῶν ἡδονάς, ἀφαιρῶν δὲ τὰς
 δι’ ἀφροδισίων, ἀφαιρῶν δὲ τὰς δι’ ἀκροαμάτων, ἀφαιρῶν δὲ
 τὰς διὰ μορφῆς κατ’ ὄψιν ἡδείας κινήσεις.’ καὶ προελθών
 (φησι) λέγει· ‘τιμητέον τὸ καλὸν καὶ τὰς ἀρετὰς καὶ τὰ
 τοιουτότροπα, ἐὰν ἡδονὴν παρασκευάζῃ· ἐὰν δὲ μὴ
 παρασκευάζῃ, χαίρειν ἐατέον.’

πρότερος δὲ τοῦ Ἐπικούρου Σοφοκλῆς ὁ τραγῳδιοποιὸς ἐν
 Ἀντιγόνῃ περὶ τῆς ἡδονῆς τοιαῦτα εἴρηκεν
 ( 1165 )· 
 τὰς γὰρ ἡδονὰς 
 ὅταν προδῶσιν ἄνδρες, οὐ τίθημ’ ἐγὼ 
 ζῆν τοῦτον, ἀλλ’ ἔμψυχον ἡγοῦμαι νεκρόν. 
 πλούτει τε γὰρ κατ’ οἶκον, εἰ βούλει, μέγα 
 καὶ ζῆ τύραννον σχῆμ’ ἔχων· ἐὰν δ’ ἀπῇ 
 τούτων τὸ χαίρειν, τἄλλ’ ἐγὼ καπνοῦ σκιᾶς 
 οὐκ ἂν πριαίμην ἀνδρὶ πρὸς τὴν ἡδονήν. 
 Φιλέταιρος Κυναγίδι ( II 232 K ).
 
 τί δεῖ γὰρ ὄντα θνητόν, ἱκετεύω, ποιεῖν 
 πλὴν ἡδέως ζῆν τὸν βίον καθ’ ἡμέραν, 
 ἐὰν ἔχῃ τις ὁπόθεν; ἀλλὰ δεῖ σκοπεῖν 
 τοῦτ’ αὐτὸ τἀνθρώπει’ ὁρῶντα πράγματα, 
 εἰς αὔριον δὲ μηδὲ φροντίζειν ὅτι 
 ἔσται· περίεργόν ἐστιν ἀποκεῖσθαι πάνυ 
 ἕωλον ἔνδον τἀργύριον. 
 καὶ ἐν Οἰνοπίωνι δὲ ὁ αὐτός φησιν ( II 234
 K )· 
 θνητῶν δ’ ὅσοι 
 ζῶσιν κακῶς ἔχοντες ἄφθονον βίον, 
 
 ἐγὼ μὲν αὐτοὺς ἀθλίους εἶναι λέγω. 
 οὐ γὰρ θανών γε δήπουθεν ἔγχελυν φάγοις 
 οὐδ’ ἐν νεκροῖσι πέττεται γαμήλιος.

Ἀπολλόδωρος δ’ ὁ Καρύστιος ἐν Γραμματειδιοποιῷ ( IV
 441 M )· 
 ὦ πάντες ἄνθρωποι, τί τὸ ζῆν ἡδέως 
 παρέντες ἐπιμελεῖσθε τοῦ κακῶς ποιεῖν 
 πολεμοῦντες ἀλλήλους; πότερα πρὸς τῶν θεῶν 
 ἐπιστατεῖ τις τοῦ βίου νυνὶ τύχη 
 ἄγροικος ἡμῶν οὔτε παιδείαν ὅλως 
 εἰδυῖα, τί τὸ κακόν ποτ’ ἢ τί τἀγαθὸν 
 ἔστ’ ἀγνοοῦσα παντελῶς, εἰκῆ τέ πως 
 ἡμᾶς κυλίνδουσ’ ὅντιν’ ἂν τύχῃ τρόπον; 
 οἶμαί γε. τίς γὰρ μᾶλλον ἂν προείλετο 
 Ἕλλην ἀληθῶς οὖσα λεπομένους ὁρᾶν 
 αὐτοὺς ὑφ’ αὑτῶν καὶ καταπίπτοντας νεκρούς, 
 ἐξὸν ἱλαρούς, παίζοντας, ὑποπεπωκότας, 
 αὐλουμένους. ωδει λέγ’ αὐτή, γλυκυτάτη, 
 ἔλεγχ’ ἄγροικον οὖσαν ἡμῶν τὴν τύχην. 
 καὶ προελθών· 
 οὐ τοῦτο τὸ ζῆν ἐστι τὸν καλούμενον 
 θεῶν ἀληθῶς βίον; ὅσῳ δ’ ἡδίονα 
 τὰ πράγματ’ ἐν ταῖς πόλεσιν ἦν ἂν ἢ τὰ νῦν, 
 εἰ μεταβαλόντες τὸν βίον διήγομεν· 
 πίνειν Ἀθηναίους ἅπαντας τοὺς μέχρι 
 ἐτῶν τριάκοντ᾽, ἐξιέναι τοὺς δ’ ἱππέας 
 
 ἐπὶ κῶμον εἰς Κόρινθον ἡμέρας δέκα 
 στεφάνους ἔχοντας καὶ μύρον πρὸ ἡμέρας, 
 τοὺς τὴν ῥάφανον πωλοῦντας ἕψειν Μεγαρέων, 
 εἰς τὸ βαλανεῖον ἀπιέναι τοὺς συμμάχους, 
 κεραννύναι τὸν οἶνον Εὐβοεῖς. Β. τρυφὴ 
 καὶ βίος ἀληθῶς. Α. ἀλλ’ ἀπαιδεύτῳ τύχῃ 
 δουλεύομεν.

φιλήδονον δ’ οἱ ποιηταὶ καὶ τὸν ἀρχαῖόν φασι γενέσθαι
 Τάνταλον· ὁ γοῦν τὴν τῶν Ἀτρειδῶν ποιήσας κάθοδον
 ἀφικόμενον αὐτὸν λέγει ( p. 56 K ) πρὸς τοὺς
 θεοὺς καὶ συνδιατρίβοντα ἐξουσίας τυχεῖν παρὰ τοῦ Διὸς
 αἰτήσασθαι ὅτου ἐπιθυμεῖ. τὸν δὲ πρὸς τὰς ἀπολαύσεις
 ἀπλήστως διακείμενον ὑπὲρ αὐτῶν τε τούτων μνείαν ποιήσασθαι
 καὶ τοῦ ζῆν τὸν αὐτὸν τρόπον τοῖς θεοῖς. ἐφ’ οἷς
 ἀγανακτήσαντα τὸν Δία τὴν μὲν εὐχὴν ἀποτελέσαι διὰ τὴν
 ὑπόσχεσιν, ὅπως δὲ μηδὲν ἀπολαύῃ τῶν παρακειμένων, ἀλλὰ
 διατελῇ ταραττόμενος, ὑπὲρ τῆς κεφαλῆς ἐξήρτησεν αὐτῷ
 πέτρον, δι’ ὃν οὐ δύναται τῶν παρακειμένων τυχεῖν οὐδενός.
 καὶ τῶν στωικῶν δέ τινες συνεφήψαντο ταύτης τῆς ἡδονῆς·
 Ἐρατοσθένης γοῦν ὁ Κυρηναῖος μαθητὴς γενόμενος Ἀρίστωνος
 τοῦ Χίου, ὃς ἦν εἷς τῶν ἀπὸ τῆς στοᾶς, ἐν τῷ ἐπιγραφομένῳ
 Ἀρίστωνι παρεμφαίνει τὸν διδάσκαλον ὡς ὕστερον ὁρμήσαντα
 ἐπὶ τρυφήν, λέγων ὧδε ( p. 193 B )· ‘ἤδη δέ ποτε
 καὶ τοῦτον πεφώρακα τὸν τῆς ἡδονῆς καὶ ἀρετῆς μεσότοιχον
 διορύττοντα καὶ ἀναφαινόμενον παρὰ τῇ ἡδονῇ.’ καὶ
 Ἀπολλοφάνης δὲ (γνώριμος δὲ ἦν καὶ οὗτος τοῦ Ἀρίστωνος) ἐν τῷ Ἀρίστωνι, καὶ αὐτὸς οὕτως ἐπιγράψας
 τὸ σύγγραμμα, ἐμφανίζει τὴν τοῦ διδασκάλου φιληδονίαν. περὶ
 δὲ Διονυσίου τοῦ Ἡρακλεώτου τί δεῖ καὶ λέγειν; ὃς ἄντικρυς
 ἀποδὺς τὸν τῆς ἀρετῆς χιτῶνα ἀνθινὰ μετημφιάσατο καὶ
 Μεταθέμενος καλούμενος ἔχαιρε, καίτοι γηραιὸς ἀποστὰς τῶν
 τῆς στοᾶς λόγων καὶ ἐπὶ τὸν Ἐπίκουρον μεταπηδήσας· περὶ οὗ
 οὐκ ἀχαρίτως ὁ Τίμων ἔφη ( fr. 59 W )· 
 ἡνίκ’ ἐχρῆν δύνειν, νῦν ἄρχεται ἡδύνεσθαι· 
 ὥρη ἐρᾶν, ὥρη δὲ γαμεῖν, ὥρη δὲ πεπαῦσθαι.

Ἀπολλόδωρος ὁ Ἀθηναῖος ἐν τῷ τρίτῳ περὶ Σώφρονος τῷ εἰς
 τοὺς ἀνδρείους μίμους προθεὶς τὸ ‘καταπυγοτέραν τ᾽
 ἀλφηστᾶν’ ( Sophr. fr. 61 Bo ) φησίν· ‘ἰχθῦς
 τινες οἱ ΑΛΦΗΣΤΑΙ τὸ μὲν ὅλον κιρροειδεῖς, πορφυρίζοντες δὲ
 κατά τινα μέρη. φασὶ δ’ αὐτοὺς ἁλίσκεσθαι σύνδυο καὶ
 φαίνεσθαι τὸν ἕτερον ἐπὶ τοῦ ἑτέρου κατ’ οὐρὰν ἑπόμενον.
 ἀπὸ τοῦ οὖν κατὰ τὴν πυγὴν θατέρῳ τὸν ἕτερον ἀκολουθεῖν τῶν
 ἀρχαίων τινὲς τοὺς ἀκρατεῖς καὶ καταφερεῖς οὕτω καλοῦσιν.
 Ἀριστοτέλης ἐν τῷ περὶ ζῴων ( p. 301 R )
 μονάκανθον εἶναι καὶ κιρρὸν τὸν ἀλφηστικόν. μνημονεύει δ᾽
 αὐτοῦ καὶ Νουμήνιος ὁ Ἡρακλεώτης ἐν Ἁλιευτικῷ οὕτως
 ( fr. 18 Birt )· 
 φυκίδας ἀλφηστήν τε καὶ ἐν χροιῇσιν ἐρυθρὸν 
 σκορπίον. 
 καὶ Ἐπίχαρμος ἐν Ἥβας γάμῳ ( p. 233
 L )· 
 μύες ἀλφησταί τε κορακῖνοί τε 
 κοριοειδέες. 
 μνημονεύει δ’ αὐτοῦ καὶ Μίθαικος ἐν Ὀψαρτυτικῷ.

ΑΝΘΙΑΣ κάλλιχθυς· τούτου μέμνηται Ἐπίχαρμος ἐν Ἥβας γάμῳ
 ( p. 232 L )· 
 καὶ σκιφίας χρόμις θ᾽, ὃσ ἐν τῷ ἦρι καττὸν
 Ἀνάνιον 
 ἰχθύων πάντων ἄριστος, ἀνθίας δὲ χείματι. 
 λέγει δὲ Ἀνάνιος οὕτως ( II 502 B4 )·
 
 ἔαρι μὲν χρόμιος ἄριστος, ἀνθίας δὲ χειμῶνι, 
 τῶν καλῶν δ’ ὄψων ἄριστον καρὶς ἐκ συκέης φύλλου. 
 ἡδὺ δ’ ἐσθίειν χιμαίρης φθινοπωρισμῷ κρέας· 
 δέλφακος δ᾽, ὅταν τραπέωσι καὶ πατέωσιν, ἐσθίειν· 
 καὶ κυνῶν αὕτη τόθ’ ὥρη καὶ λαγῶν κἀλωπέκων· 
 ὄιος αὖτ’ ὅταν θέρος τ’ ᾖ κἠχέται βαβράζωσιν. 
 εἶτα δ’ ἐστὶν ἐκ θαλάσσης θύννος οὐ κακὸν βρῶμα, 
 ἀλλὰ πᾶσιν ἰχθύεσσιν ἐμπρεπὴς ἐν μυττωτῷ. 
 βοῦς δὲ πιανθείς, δοκέω μέν, καὶ μεσέων νυκτῶν 
 ἡδὺς 
 κἠμέρης. 
 τῶν τοῦ Ἀνανίου πλεόνων ἐμνημόνευσα νομίζων καὶ
 τοῦτον ὑποθήκας τοῖς λάγνοις τοιαύτας ἐκτεθῆσθαι.

Ἀριστοτέλης δ’ ἐν τῷ περὶ ζῴων ἠθῶν ( 620 b 33 )
 ‘ὅπου ἂν ἀνθίας ᾖ, φησίν, οὐκ ἐστὶν θηρίον· ᾧ σημείῳ
 χρώμενοι οἱ σπογγιεῖς κατακολυμβῶσι καλοῦντες αὐτὸν ἱερὸν
 ἰχθύν.’ μνημονεύει δ’ αὐτοῦ καὶ Δωρίων ἐν τῷ περὶ ἰχθύων·
 ‘τὸν δ’ ἀνθίαν τινὲς καὶ κάλλιχθυν καλοῦσιν, ἔτι δὲ
 καλλιώνυμον καὶ ἔλοπα.’ Ἱκέσιος δ’ ἐν τοῖς περὶ ὕλης ὑπὸ
 μέν τινων λύκον, ὑπὸ δ’ ἄλλων
 καλλιώνυμον· εἶναι δ’ αὐτὸν χονδρώδη καὶ εὔχυλον καὶ
 εὐέκκριτον, οὐκ εὐστόμαχον δέ. Ἀριστοτέλης ( p. 307
 R ) δὲ καὶ καρχαρόδοντα εἶναι τὸν κάλλιχθυν
 σαρκοφάγον τε καὶ συναγελαζόμενον. Ἐπίχαρμος δ’ ἐν Μούσαις
 τὸν μὲν ἔλοπα καταριθμεῖται, τὸν δὲ κάλλιχθυν ἢ καλλιώνυμον
 ὡς τὸν αὐτὸν ὄντα σεσίγηκεν· λέγει δὲ περὶ τοῦ ἔλοπος οὕτως
 ( p. 238 L )· 
 τόν τε πολυτίματον ἔλοπ᾽, ὁ δ’ αὐτὸς χαλκὸς
 ὤνιος, 
 ἕνα μόνον, καὶ κῆνον ὁ Ζεὺς ἔλαβε κἠκελήσατο 
 κατθέμειν αὐτῷ τέ οἱ καὶ τᾷ δάμαρτι θωτέρω. 
 Δωρίων δ’ ἐν τῷ περὶ ἰχθύων διαφέρειν φησὶν ἀνθίαν
 καὶ κάλλιχθυν, ἔτι τε καὶ καλλιώνυμον καὶ ἔλοπα.

τίς δ’ ἐστὶν ὁ καλούμενος ἱερὸς ἰχθύς; ὁ μὲν τὴν
 Τελχινιακὴν ἱστορίαν συνθείς, εἴτ’ Ἐπιμενίδης ( p. 233
 K ) ἐστὶν ὁ Κρὴς ἢ Τηλεκλείδης εἴτ’ ἄλλος τις,
 ἱερούς φησιν εἶναι ἰχθύας δελφῖνας καὶ πομπίλους. ἐστὶ δ’ ὁ
 πομπίλος ζῷον ἐρωτικόν, ὡς ἂν καὶ αὐτὸς γεγονὼς ἐκ τοῦ
 Οὐρανίου αἵματος ἅμα τῇ Ἀφροδίτῃ. Νίκανδρος δ’ ἐν δευτέρῳ
 Οἰταικῶν φησι ( fr. 16 Sch )· 
 πομπίλος, ὃς ναύτῃσιν ἀδημονέουσι κελεύθους 
 μήνυσεν φιλέρωσι καὶ ἄφθογγός περ ἀμύνων. 
 Ἀλέξανδρος δ’ ὁ Αἰτωλὸς ἐν Κρίκᾳ, εἰ γνήσιον τὸ
 ποιημάτιον ( p. 240 M )· 
 πηδαλίῳ ἄκρῳ ἔπι πομπίλος ἁνιοχεύων 
 ἧστ’ ἀκάτω κατόπισθε θεοῖς ὕπο πομπίλος ἰχθύς. 
 
 Παγκράτης δ’ ὁ Ἀρκὰς ἐν τοῖς θαλασσίοις ἔργοις
 ἐπιγραφομένοις προειπών· 
 πομπίλος, ὃν καλέουσιν ἁλίπλοοι ἱερὸν ἰχθύν, 
 διηγεῖται ὡς οὐ μόνον τῷ Ποσειδῶνι ὁ πομπίλος ἐστὶ
 διὰ τιμῆς, ἀλλ’ ὅτι καὶ τοῖς τὴν Σαμοθρᾴκην κατέχουσι
 θεοῖς. ἁλιέα γοῦν τινα πρεσβύτην τῷ ἰχθύι τούτῳ κόλασιν
 ὑποσχεῖν ἔτι τοῦ χρυσοῦ γένους κατ’ ἀνθρώπους ὄντος. ὄνομα
 δ’ ἦν αὐτῷ Ἐπωπεὺς καὶ ἐξ Ἰκάρου ἦν τῆς νήσου. καὶ τοῦτον
 οὖν ἅμα τῷ υἱῷ ἁλιεύοντα καὶ οὐκ εὐτυχήσαντα ἄλλων ἰχθύων
 ἐν τῇ ἄγρᾳ ἢ πομπίλων οὐκ ἀποσχέσθαι τῆς τούτων ἐδωδῆς,
 ἀλλὰ πάντας μετὰ τοῦ υἱοῦ καταθοινηθῆναι καὶ μετ’ οὐ πολὺ
 δίκας ἐκτῖσαι τῆς δυσσεβείας· κῆτος γὰρ ἐπελθὸν τῇ νηὶ τὸν
 Ἐπωπέα ἐν ὄψει τοῦ παιδὸς καταπιεῖν. ἱστορεῖ δ’ ὁ Παγκράτης
 ὡς καὶ πολέμιός ἐστιν ὁ πομπίλος τῷ δελφῖνι καὶ ὅτι οὐδ᾽
 οὗτος ἀτιμώρητος ἐκφεύγει πομπίλου φαγών. ἀχρεῖος γοῦν
 γίνεται καὶ σφαδᾴζων ἐπειδὰν φάγῃ καὶ ἐπὶ τοὺς αἰγιαλοὺς
 ἐκκυμανθεὶς βορὰ γίνεται αἰθυίαις τε καὶ λάροις, ἐνίοτε δὲ
 καὶ ὑπὸ τῶν ταῖς κητείαις παρεδρευόντων ἀνδρῶν
 παρανομεῖται. μνημονεύει τῶν πομπίλων καὶ Τιμαχίδας ὁ
 Ῥόδιος ἐν τῷ θʹ τοῦ Δείπνου· 
 κωβιοὶ εἰνάλιοι καὶ πομπίλοι, ἱεροὶ ἰχθῦς. 
 Ἤριννά τε ἢ ὁ πεποιηκὼς τὸ εἰς αὐτὴν ἀναφερόμενον
 ποιημάτιον ( III 143 B4 )· 
 πομπίλε, ναύτῃσιν πέμπων πλόον εὔπλοον ἰχθύ, 
 πομπεύσαις πρύμναθεν ἐμὰν ἁδεῖαν ἑταίραν.

Ἀπολλώνιος δ’ ὁ Ῥόδιος ἢ Ναυκρατίτης ἐν 
 Ναυκράτεως κτίσει ( fr. 7 Mich ) τὸν
 Πομπίλον φησὶν ἄνθρωπον πρότερον ὄντα μεταβαλεῖν εἰς ἰχθὺν
 διά τινα Ἀπόλλωνος ἔρωτα· τὴν γὰρ Σαμίων πόλιν παραρρεῖν
 ποταμὸν Ἴμβρασον, 
 τῷ ῥά ποτ’ Ὠκυρόην νύμφην, περικαλλέα κούρην, 
 Χησιὰς εὐπατέρεια τέκεν φιλότητι μιγεῖσα, 
 Ὠκυρόην, ᾗ κάλλος ἀπείριτον ὤπασαν Ὧραι· 
 ταύτης οὖν ἐρασθέντα Ἀπόλλωνα ἐπιχειρῆσαι ἁρπάσαι.
 διαπεραιωθεῖσαν δ’ εἰς Μίλητον κατά τινα Ἀρτέμιδος ἑορτὴν
 καὶ μέλλουσαν ἁρπάζεσθαι εὐλαβηθεῖσαν Πομπίλον τινὰ
 θαλασσουργὸν ἄνθρωπον καθικετεῦσαι ὄντα πατρῷον φίλον, ὅπως
 αὐτὴν εἰς τὴν πατρίδα διασώσῃ, λέγουσαν τάδε ( fr.
 8 )· 
 πατρὸς ἐμοῖο φίλου συμφράδμονα θυμὸν ἀέξων, 
 Πομπίλε, δυσκελάδου δεδαὼς θοὰ βένθεα πόντου, 
 σῷζέ με· 
 καὶ τὸν εἰς τὴν ἀκτὴν διαγαγόντα αὐτὴν
 διαπεραιοῦν. ἐπιφανέντα δὲ τὸν Ἀπόλλωνα τήν τε κόρην
 ἁρπάσαι καὶ τὴν ναῦν ἀπολιθώσαντα τὸν Πομπίλον εἰς τὸν
 ὁμώνυμον ἰχθὺν μεταμορφῶσαι ποιῆσαί τε τὸν ( fr.
 9 ) 
 πομπίλον ὠκυάλων νηῶν αιηονονα δουρον.

Θεόκριτος δ’ ὁ Συρακόσιος ἐν τῇ ἐπιγραφομένῃ Βερενίκῃ τὸν
 λεῦκον ὀνομαζόμενον ἰχθὺν ἱερὸν καλεῖ διὰ τούτων ( p.
 184 Ziegl )· 
 καἴ τις ἀνὴρ αἰτεῖται ἐπαγροσύνην τε καὶ ὄλβον, 
 ἐξ ἁλὸς ᾧ ζωή, τὰ δὲ δίκτυα κείνῳ ἄροτρα, 
 σφάζων ἀκρόνυχος ταύτῃ θεῷ ἱερὸν ἰχθύν, 
 
 ὃν λεῦκον καλέουσιν, ὁ γάρ θ’ ἱερώτατος ἄλλων, 
 καί κε λίνα στήσαιτο καὶ ἐξερύσαιτο θαλάσσης 
 ἔμπλεα. 
 Διονύσιος δ’ ὁ ἐπικαλούμενος Ἴαμβος ἐν τῷ περὶ
 διαλέκτων γράφει οὕτως· ‘ἀκηκόαμεν γοῦν ἁλιέως Ἐρετρικοῦ
 τὸν ἱερὸν ἰχθὺν καὶ ἄλλων πολλῶν ἁλιέων
 καλούντων τὸν πομπίλον· ἐστὶν πελάγιος καὶ παρὰ τὰς ναῦς
 πυκνὰ φαίνεται ἐοικὼς πηλαμύδι, ποικίλος. τὸν δ’ οὖν ἰχθύν
 τις παρὰ τῷ ποιητῇ ἕλκει· 
 Il. 16.407 
 
 ἀκτῇ ἐπὶ προβλῆτι καθήμενος ἱερὸν ἰχθύν, 
 
 εἰ μὴ ἄλλος τίς ἐστιν οὕτω καλούμενος ἱερὸς ἰχθύς.’
 Καλλίμαχος δ’ ἐν Γαλατείᾳ τὸν χρύσοφρυν ( fr. 37
 Sch )· 
 ἢ μᾶλλον χρύσειον ἐν ὀφρύσιν ἱερὸν ἰχθὺν 
 ἢ πέρκας ὅσα τ’ ἄλλα φέρει βυθὸς ἄσπετος ἅλμης. 
 ἐν δὲ τοῖς ἐπιγράμμασιν ὁ αὐτὸς ποιητής φησιν
 ( fr. 72 Sch )· 
 ἱερὸς δέ τοι, ἱερὸς ὕκης. 
 ἄλλοι δ’ ἀκούουσιν ἱερὸν ἰχθὺν τὸν ἄνετον, ὡς καὶ
 ἱερὸν βοῦν τὸν ἄνετον, οἱ δὲ τὸν μέγαν, ὡς 
 ἱερὸν μένος Ἀλκινόοιο 
 Od. 8.385 
 , τινὲς δὲ τὸν ἱέμενον πρὸς τὸν ῥοῦν.’

Κλείταρχος δ’ ἐν ἑβδόμῃ Γλωσσῶν ‘οἱ ναυτικοί, φησίν,
 πομπίλον ἱερὸν ἰχθὺν προσαγορεύουσι διὰ τὸ ἐκ πελάγους
 προπέμπειν τὰς ναῦς ἕως εἰς λιμένα· διὸ καὶ πομπίλον
 καλεῖσθαι, χρύσοφρυν ὄντα.’ καὶ Ἐρατοσθένης δ’ ἐν Ἑρμῇ
 φησιν ( fr. 14 H )· 
 ἄγρης μοῖραν ἔλειπον, ἔτι ζώοντας ἰούλους 
 ἠὲ γενειῆτιν τρίγλην ἢ περκάδα κίχλην 
 ἢ δρομίην χρύσειον ἐν ὀφρύσιν ἱερὸν ἰχθύν. 
 
 ἐκ ταύτης ἡμῶν τῆς ὀψολογίας ὁ καλὸς Οὐλπιανὸς
 ζητείτω κατὰ τί Ἀρχέστρατος ἐν ταῖς καλαῖς ὑποθήκαις περὶ
 τῶν ἐν Βοσπόρῳ ταρίχων εἰπών ( fr. 48 R )·
 
 Βοσπόρου ἐκπλεύσαντα τὰ λευκότατ᾽, ἀλλὰ προσέστω 
 μηδὲν ἐκεῖ στερεᾶς σαρκὸς Μαιώτιδι λίμνῃ 
 ἰχθύος αὐξηθέντος, ὃν ἐν μέτρῳ οὐ θέμις εἰπεῖν — 
 τίς οὗτός ἐστιν ὅν φησιν οὐ θεμιτὸν εἶναι ἐμμέτρως
 εἰπεῖν;

ΑΦΥΑΙ. καὶ ἑνικῶς δὲ ἀφύην λέγουσιν. Ἀριστώνυμος Ἡλίῳ
 ῥιγῶντι ( I 668 K )· 
 ὥστ’ οὔτ’ ἀφύη νῦν ἔστ’ ἔθ’ ἁπλῶς. 
 τῆς δ’ ἀφύης ἐστὶ γένη πλείω· καὶ ἡ μὲν ἀφρῖτις
 λεγομένη οὐ γίνεται ἀπὸ γόνου, ὥς φησιν Ἀριστοτέλης
 ( p. 303 R ), ἀλλ’ ἐκ τοῦ ἐπιπολάζοντος τῇ
 θαλάσσῃ ἀφροῦ, οὗ ἂν ὄμβρων γενομένων πολλῶν σύστασις
 γένηται. ἑτέρα δ’ ἐστὶν ἀφύη ἡ κωβῖτις λεγομένη·
 γίνεται δ’ αὕτη ἐκ τῶν μικρῶν καὶ φαύλων τῶν ἐν τῇ ἄμμῳ
 διαγενομένων κωβιδίων· καὶ ἐξ αὐτῆς δὲ ταύτης τῆς ἀφύης
 ἀπογεννῶνται ἕτεραι, αἵτινες ἐγκρασίχολοι καλοῦνται.
 γίνεται δὲ καὶ ἄλλη ἀφύη ὁ γόνος τῶν μαινίδων καὶ ἄλλη ἐκ
 τῆς μεμβράδος καὶ ἔτι ἄλλη ἐκ τῶν μικρῶν κεστρέων τῶν ἐκ
 τῆς ἄμμου καὶ τῆς ἰλύος γινομένων. πάντων δὲ τούτων ἡ
 ἀφρῖτις ἀρίστη. Δωρίων δ’ ἐν τῷ περὶ ἰχθύων κωβίτην τινὰ
 ἑψητὸν λέγει καὶ τὸν ἐξ ἀθερίνης· ἰχθυδίου δὲ ὄνομα
 ἀθερίνη. εἶναι δέ φησι καὶ τριγλῖτιν ἀφύην. Ἐπίχαρμος δ’ ἐν
 Ἥβας γάμῳ ( p. 232, 7 L ) ἐν μεμβράσι καὶ
 καμμάροις τὰς ἀφύας καταριθμεῖται
 διαστέλλων τὸν λεγόμενον γόνον. Ἱκέσιος δέ φησι· ‘τῆς ἀφύης
 ἣ μὲν λευκὴ καὶ λίαν λεπτὴ καὶ ἀφρώδης, ἣν καλοῦσιν ἔνιοι
 καὶ κωβῖτιν, ἣ δὲ ῥυπαρωτέρα ταύτης καὶ ἁδροτέρα· διαφέρει
 δ’ ἡ καθαρὰ καὶ λεπτή.’ Ἀρχέστρατος δ’ ὁ ὀψοδαίδαλός φησι
 ( fr. 10 R )· 
 τὴν ἀφύην μίνθου πᾶσαν πλὴν τὴν ἐν Ἀθήναις· 
 τὸν γόνον ἐξαυδῶ, τὸν ἀφρὸν καλέουσιν Ἴωνες· 
 καὶ λαβὲ πρόσφατον αὐτὸν ἐν εὐκόλποισι Φαλήρου 
 ἀγκῶσιν ληφθένθ’ ἱεροῖς. κἀν τῇ περικλύστῳ 
 ἐστὶ Ῥόδῳ γενναῖος, ἐὰν ἐπιχώριος ἔλθῃ. 
 ἂν δέ που ἱμείρῃς αὐτοῦ γεύσασθαι, ὁμοῦ χρὴ 
 κνίδας ὀψωνεῖν, τὰς ἀμφικόμους ἀκαλήφας· 
 εἰς ταὐτὸν μίξας δ’ αὐτὰς ἐπὶ τηγάνου ὄπτα, 
 εὐώδη τρίψας ἄνθη λαχάνων ἐν ἐλαίῳ.

Κλέαρχος δ’ ὁ περιπατητικὸς ἐν τοῖς περὶ παροιμιῶν περὶ τῆς
 ἀφύης φησί· ‘διὰ τὸ μικροῦ δεῖσθαι πυρὸς ἐν τοῖς τηγάνοις
 οἱ περὶ Ἀρχέστρατον ( fr. 11 R ) ἐπιβαλόντας
 κελεύουσιν ἐπὶ θερμὸν τήγανον σίζουσαν ἀφαιρεῖν· ἅμα δ᾽
 ἧπται καὶ σίζει, καθάπερ τοὔλαιον, εὐθύς. διὸ λέγεται ‘ἴδε
 πῦρ ἀφύη." Χρύσιππος δ’ ὁ φιλόσοφος ἐν τῷ περὶ τῶν δι’ αὑτὰ
 αἱρετῶν ‘τὴν ἀφύην, φησί, τὴν ἐν Ἀθήναις μὲν διὰ
 τὴν δαψίλειαν ὑπερορῶσι καὶ πτωχικὸν εἶναί φασιν ὄψον, ἐν
 ἑτέραις δὲ πόλεσιν ὑπερθαυμάζουσι πολὺ χείρω γινομένην.
 εἶθ’ οἱ μέν, φησίν, ἐνταῦθα τοὺς Ἀδριατικοὺς ὄρνιθας
 τρέφειν σπεύδουσιν ἀχρειοτέρους ὄντας, 
 ὅτι τῶν παρ’ ἡμῖν πολὺ ἐλάττους εἰσίν· ἐκεῖνοι δὲ τἀναντία
 μεταπέμπονται τοὺς ἐνθάδε.’ ἐπὶ τοῦ ἑνικοῦ Ἕρμιππος
 Δημόταις ( I 228 K ) τὸ ἐνικόν ·
 
 νῦν δ’ οὐδ’ ἀφύην κινεῖν δοκεῖς. 
 Καλλίας Κύκλωψιν ( I 695 K )· 
 πρὸς τῆς ἀφύης τῆς ἡδίστης. 
 Ἀριστώνυμος Ἡλίῳ ῥιγῶντι ( I 668 K )·
 
 ὥστ’ οὔτ’ ἀφύη νῦν ἔστιν ἁπλῶς. 
 ἀφύδια δὲ Ἀριστοφάνης Ταγηνισταῖς ( I 522
 K )· 
 μηδὲ τὰ Φαληρικὰ τὰ μικρὰ τάδ’ ἀφύδια.

Λυγκεὺς δ’ ὁ Σάμιος ἐν τῇ πρὸς Διαγόραν ἐπιστολῇ ἐπαινῶν
 τὰς Ῥοδιακὰς ἀφύας καὶ ἀντιτιθεὶς πολλὰ τῶν Ἀθήνησι
 γινομένων πρὸς τὰ ἐν τῇ Ῥόδῳ φησί· ‘ταῖς μὲν Φαληρικαῖς
 ἀφύαις τὰς Αἰνάτιδας καλουμένας ἀφύας, τῷ δὲ γλαυκίσκῳ τὸν
 ἔλοπα καὶ τὸν ὄρφον ἀντιπαρατιθεῖσα, πρὸς δὲ τὰς
 Ἐλευσινιακὰς ψήττας καὶ σκόμβρους καὶ εἴ τις ἄλλος παρ᾽
 αὐτοῖς ἰχθὺς ἐπάνω τῇ δόξῃ τοῦ Κέκροπος γέγονεν
 ἀντιγεννήσασα τὸν ἀλώπεκα καλούμενον. ὃν ὁ τὴν
 Ἡδυπάθειαν γράψας παρακελεύεται τῷ μὴ δυναμένῳ τιμῇ
 κατεργάσασθαι τὴν ἐπιθυμίαν ἀδικίᾳ κτήσασθαι τὴν
 ὀψοφαγίαν .’ Ἀρχέστρατον λέγει τὸν τένθην ὁ
 Λυγκεύς, ὃς ἐν τῷ πολυθρυλήτῳ ποιήματι περὶ τοῦ γαλεοῦ
 λέγει οὕτως ( fr. 13 R )· 
 ἐν δὲ Ῥόδῳ γαλεὸν τὸν ἀλώπεκα· κἂν ἀποθνῄσκειν 
 μέλλῃς, ἂν μή σοι πωλεῖν θέλῃ, ἅρπασον αὐτόν, 
 ὃν καλέουσι Συρακόσιοι κύνα πίονα· κᾆτα 
 
 ὕστερον ἤδη πάσχ’ ὅτι σοι πεπρωμένον ἐστίν.

ΑΧΑΡΝΟΣ. Καλλίας Κύκλωψιν ( I 694 K )· 
 κίθαρος ὀπτὸς καὶ βατὶς θύννου τε κεφάλαιον τοδί, 
 ἐγχέλεια, κάραβοι, λινεύς, ἄχαρνος οὑτοσί.

ΒΑΤΙΣ. ΒΑΤΡΑΧΟΣ. ΒΑΤΟΣ. τῆς μὲν οὖν βατίδος καὶ τοῦ
 βατράχου μνημονεύει Ἀριστοτέλης ἐν τοῖς περὶ ζῴων ( p.
 296 R ) καταριθμῶν αὐτὰ ἐν τοῖς σελάχεσιν. Εὔπολις
 δ’ ἐν Κόλαξί φησι ( I 303 K )· 
 παρὰ τῷδε Καλλίᾳ πολλὴ θυμηδία, 
 ἵνα πάρα μὲν κάραβοι καὶ βατίδες καὶ λαγῲ 
 καὶ γυναῖκες εἱλίποδες. 
 καὶ Ἐπίχαρμος ἐν Ἥβας γάμῳ ( p. 232
 L )· 
 ἦν δὲ νάρκαι καὶ βατίδες, ἦν δὲ
 ζύγαιναι, 
 πρήστιες, 
 κἀμίαι τε καὶ βάτοι ῥίναι τε τραχυδέρμονες. 
 ἐν δὲ Μεγαρίδι ( p. 245 L )· 
 τὰς πλευρὰς οἷόν περ βατίς, 
 τὰν δ’ ὀπισθίαν ἔχησθ’ ἀτενὲς οἷόν περ βάτος, 
 τὰν δὲ κεφαλὰν ὀστέων οἷόν περ ἔλαφος, οὐ βατίς, 
 τὰν δὲ λαπάραν σκορπίος παῖς ἐπιθαλάττιός τε οὐ. 
 Σαννυρίων δ’ ἐν Γέλωτι ( I 793 K )·
 
 ὦ βατίδες, ὦ γλαύκων κάρα. 
 Ἀριστοτέλης δ’ ἐν πέμπτῳ ζῴων μορίων ( h. an.
 p. 540 b 17 ) σελάχη φησὶν εἶναι βάτον, τρυγόνα,
 βοῦν, λάμιαν, αἰετόν, νάρκην, βάτραχον καὶ πάντα τὰ
 γαλεοειδῆ. Σώφρων δ’ ἐν μίμοις ἀνδρείοις βότιν καλεῖ τινα
 ἰχθὺν ἐν τούτοις ( fr. 62 Bo )· ‘κέστραι βότιν
 κάπτουσαι’· καὶ μήποτε βοτάνην τινὰ λέγει. περὶ δὲ τοῦ
 βατράχου συμβουλεύει ὁ σοφώτατος
 Ἀρχέστρατος ἐν ταῖς γνώμαις τάδε ( fr. 12 R )·
 
 βάτραχον ἔνθ’ ἂν ἴδῃς, ὀψώνει ....... 
 ................. καὶ γαστρίον αὐτοῦ 
 σκεύασον .. 
 περὶ δὲ τῆς βατίδος ( fr. 49 R )·
 
 καὶ βατίδ’ ἑφθὴν ἔσθε μέσου χειμῶνος ἐν ὥρῃ, 
 καὶ ταύτῃ τυρὸν καὶ σίλφιον· ἅττα τε σάρκα 
 μὴ πίειραν ἔχῃ πόντου τέκνα, τῷδε τρόπῳ χρὴ 
 σκευάζειν. ἤδη σοὶ ἐγὼ τάδε δεύτερον αὐδῶ. 
 Ἔφιππος δ’ ὁ κωμῳδιοποιὸς ἐν Φιλύρᾳ δράματι
 ( II 262 K )· ἑταίρας δ’ ὄνομα ἡ Φιλύρα·
 
 πότερον ἐγὼ 
 τὴν βατίδα τεμάχη κατατεμὼν ἕψω; τί φής; 
 ἢ Σικελικῶς ὀπτὴν ποιήσω; Β. Σικελικῶς.

ΒΩΚΕΣ. Ἀριστοτέλης ἐν τῷ ἐπιγραφομένῳ Ζωικῷ ἢ περὶ ἰχθύων
 ( p. 297 R ) ‘νωτόγραπτα, φησί, λέγεται βῶξ,
 σκολιόγραπτα δὲ κολίας.’ Ἐπίχαρμος δ’ ἐν Ἥβας γάμῳ
 ( p. 232 L )· 
 ἔτι δὲ ποττούτοισι βῶκες, σμαρίδες, ἀφύαι,
 κάμμαροι. 
 Νουμήνιος δ’ ἐν Ἁλιευτικῷ βόηκας αὐτοὺς καλεῖ ἐν
 τούτοις ( fr. 9 Birt )· 
 ἢ λευκὴν συνόδοντα βόηκάς τε τριγκούς τε. 
 Σπεύσιππος δὲ καὶ οἱ ἄλλοι Ἀττικοὶ βόακας.
 Ἀριστοφάνης Σκηνὰς καταλαμβανούσαις ( I 514 K )·
 
 ἀλλ’ ἔχουσα γαστέρα 
 μεστὴν βοάκων ἀπεβάδιζον οἴκαδε. 
 
 ὠνομάσθη δὲ παρὰ τὴν βοήν. διὸ καὶ Ἑρμοῦ ἱερὸν
 εἶναι λόγος τὸν ἰχθύν, ὡς τὸν κίθαρον Ἀπόλλωνος. Φερεκράτης
 δ’ ἐν Μυρμηκανθρώποις εἰπών ( I 178 K )· 
 ἀλλὰ φωνὴν οὐκ ἔχειν 
 ἰχθύν γέ φασι τὸ παράπαν, 
 ἐπιφέρει· 
 νὴ τὼ θεώ, 
 οὐκ ἔστιν ἰχθὺς ἄλλος οὐδεὶς ἢ βόαξ. 
 Ἀριστοφάνης δ’ ὁ Βυζάντιος ( omis. N )
 κακῶς φησιν ἡμᾶς λέγειν τὸν ἰχθὺν βῶκα δέον βόωπα, ἐπεὶ
 μικρὸς ὑπάρχων μεγάλους ὦπας ἔχει· εἴη ἂν οὖν ὁ βόωψ βοὸς
 ὀφθαλμοὺς ἔχων. πρὸς ὃν λεκτέον, εἰ τοῦτον κακῶς
 ὀνομάζομεν, διὰ τί κορακῖνόν φαμεν καὶ οὐ κοροκῖνον;
 ὠνομάσθη γὰρ ἀπὸ τοῦ τὰς κόρας κινεῖν. τί δ’ οὐχὶ καὶ
 σείουρον λέγομεν, ἀλλὰ σίλουρον; ὠνόμασται γὰρ καὶ οὗτος
 ἀπὸ τοῦ σείειν συνεχῶς τὴν οὐράν.

ΒΕΜΒΡΑΔΕΣ. Φρύνιχος Τραγῳδοῖς ( I 383
 K )· 
 ὦ χρυσοκέφαλοι βεμβράδες θαλάσσιαι. 
 Ἐπίχαρμος ἐν Ἥβας γάμῳ βαμβραδόνας αὐτὰς καλεῖ
 ( p. 232 L )· 
 βαμβραδόνες τε καὶ κίχλαι, λαγοί, δράκοντες
 ἄλκιμοι. 
 καὶ Σώφρων ἐν ἀνδρείοις ( fr. 54 Bo )·
 ‘βαμβραδόνι, ῥαφίδι.’ Νουμήνιος δ’ ἐν Ἁλιευτικῷ ( fr.
 3 Birt )· 
 ἠβαιῇ καρῖδι καὶ εἴ ποτε βεμβράδι, κείνῃ 
 ζωῇ ἔπ’ ἀγρώσσοις· τάδε δὴ σκέψαιο
 δέλετρα. 
 
 Δωρίων δ’ ἐν τῷ περὶ ἰχθύων φησί· ‘βεμβράδα
 ἀποκεφαλίσας, ἐὰν ᾖ ἁδροτέρα, καὶ ἀποπλύνας ἁλὶ λεπτῷ καὶ
 ὕδατι, ἕψε τὸν αὐτὸν τρόπον τῇ τριγλίτιδι.’ γίνεται δέ,
 φησίν, ἐκ μόνης τῆς βεμβράδος σκευασία τις ἡ
 προσαγορευομένη βεμβραφύη· ὧν μνημονεύει Ἀριστώνυμος ἐν
 Ἡλίῳ ῥιγῶντι ( I 668 K )· 
 ὅ γέ τοι Σικελὸς ταῖς μεμβραφύαις προσέοικεν ὁ 
 καρκινοβήτης. 
 Ἀττικοὶ δ’ ὅμως βεμβράδας λέγουσιν. Ἀριστομένης
 Γόησι ( I 691 K )· 
 βεμβράδας φέρων ὀβολοῦ. 
 Ἀριστώνυμος Ἡλίῳ ῥιγῶντι ( I 668 K )·
 
 οὔτ’ ἀφύη νῦν ἔστ’ ἔθ’ ἁπλῶς οὔτ’ αὖ βεμβρὰς 
 κακοδαίμων. 
 Ἀριστοφάνης Γήρᾳ ( I 425 K )· 
 ταῖς πολιόχρωσι βεμβράσιν τεθραμμένη. 
 Πλάτων Πρέσβεσιν ( I 633 K )· 
 Ἡράκλεις, τῶν βεμβράδων. 
 ἐν δὲ ταῖς Εὐπόλιδος Αἰξὶν ἔστιν εὑρεῖν καὶ διὰ
 τοῦ μ γραφόμενον ( I 264
 K ). Ἀντιφάνης δ’ ἐν Κνοιθιδεῖ ( II 61
 K )· 
 ἄτοπά γε κηρύττουσιν ἐν τοῖς ἰχθύσι 
 κηρύγμαθ᾽, οὗ καὶ νῦν τις ἐκεκράγει μέγα 
 μέλιτος γλυκυτέρας μεμβράδας φάσκων ἔχειν. 
 εἰ τοῦτο τοιοῦτ’ ἐστίν, οὐδὲν κωλύει 
 τοὺς μελιτοπώλας αὖ λέγειν βοᾶν θ’ ὅτι 
 πωλοῦσι τὸ μέλι σαπρότερον τῶν μεμβράδων. 
 καὶ Ἄλεξις δ’ ἐν Χορηγίδι διὰ τοῦ μ εἴρηκεν ( II 391 K )·
 
 
 ὃς τοῖς τετραδισταῖς μὲν παρέθηκεν ἐσθίειν 
 πρώην λέκιθον καὶ μεμβράδας καὶ στέμφυλα. 
 ἐν δὲ Πρωτοχόρῳ ( II 369 K )· 
 ἐπιπονώτερον 
 ἔργον μὰ τὸν Διόνυσον οὐκ εἴληφ’ ἐγὼ 
 ἀφ’ οὗ παρασιτῶ. μεμβράδας μοι κρεῖττον ἦν 
 ἔχειν μετ’ Ἀττικιστὶ δυναμένου λαλεῖν. 
 ὀνησιφόρον ἦν τοῦτο.

ΒΛΕΝΝΟΣ. τούτου μέμνηται Σώφρων ἐν τῷ ἐπιγραφομένῳ Ὡλιεὺς
 τὸν ἀγροιώταν ( fr. 53 Bo ) ‘βλέννῳ θηλαμόνι.’
 ἐστὶ δὲ κωβιῷ τὴν ἰδέαν παραπλήσιος. 
 Ἐπίχαρμος δ’ ἐν Ἥβας γάμῳ ΒΑΙΟΝΑΣ τινὰς ἰχθῦς καλεῖ ἐν
 τούτοις ( p. 233 L )· 
 ἆγε δὴ τρίγλας τε κυφὰς κἀχαρίστους βαιόνας. 
 καὶ παρ’ Ἀττικοῖς δὲ παροιμία ἐστὶ ‘μή μοι βαιών·
 κακὸς ἰχθύς.’

ΒΟΥΓΛΩΣΣΟΣ. ὁ Πυθαγορικὸς δὲ δι’ ἐγκράτειαν Ἀρχέστρατός
 φησιν ( fr. 51 R )· 
 εἶτα λαβεῖν ψῆτταν μεγάλην καὶ τὴν
 ὑπότρηχυν 
 βούγλωσσον, ταύτην δὲ θέρευς, περὶ Χαλκίδα
 κεδνήν. 
 Ἐπίχαρμος δ’ ἐν Ἥβας γάμῳ ( p. 234 L )·
 
 βούγλωσσοί τε καὶ κίθαρος ἐνῆς. 
 τῶν δὲ βουγλώσσων διαλλάττοντές εἰσιν οἱ
 κυνόγλωσσοι· περὶ ὧν καὶ αὐτῶν Ἐπίχαρμός φησιν
 ( ibid )· 
 αἰολίαι πλῶτές τε κυνόγλωσσοί τ᾽, ἐνῆν δὲ
 σκιαθίδες. 
 Ἀττικοὶ δὲ ψῆτταν αὐτὴν καλοῦσιν.

ΓΟΓΓΡΟΙ. τούτους Ἱκέσιος σκληροτέρους τῶν ἐγχέλεων εἶναί
 φησι καὶ ἀραιοσαρκοτέρους τε καὶ ἀτροφωτέρους εὐχυλίᾳ τε
 πολὺ λειπομένους, εὐστομάχους δὲ εἶναι. Νίκανδρος δὲ ὁ
 ἐποποιὸς ἐν τρίτῳ Γλωσσῶν ( fr. 122 Schn )
 καλεῖσθαί φησιν αὐτοὺς καὶ γρύλλους. Εὔδοξος δ’ ἐν ἕκτῳ Γῆς
 περιόδου γόγγρους δέ φησιν πολλοὺς ἀνδραχθεῖς ἐν Σικυῶνι
 ἁλίσκεσθαι· ὧν ἐνίους εἶναι καὶ ἁμαξιαίους. Φιλήμων δὲ τῆς
 κωμῳδίας ὁ ποιητὴς καὶ αὐτὸς μνημονεύων τῶν ἐν Σικυῶνι
 διαφόρων γόγγρων ποιεῖ τινα μάγειρον ἐπὶ τέχνῃ τῇ ἑαυτοῦ
 σεμνυνόμενον καὶ λέγοντα ἐν τῷ ἐπιγραφομένῳ Στρατιώτῃ τάδε
 ( II 500 K )·

ὡς ἵμερός μ’ ὑπῆλθε γῇ τε κοὐρανῷ 
 λέξαι μολόντι τοὔψον ὡς ἐσκεύασα. 
 νὴ τὴν Ἀθηνᾶν, ἡδύ γ’ ἔστ’ εὐημερεῖν 
 ἐν ἅπασιν· ἰχθὺς ἁπαλὸς οἷος γέγονέ μοι, 
 οἷον παρατέθεικ᾽, οὐ πεφαρμακευμένον 
 τυροῖσιν οὐδ’ ἄνωθεν ἐξηνθισμένον, 
 ἀλλ’ οἷος ἦν ζῶν κὠπτὸς ὢν τοιοῦτος ἦν. 
 οὕτως ἁπαλὸν ἔδωκα καὶ πρᾷον τὸ πῦρ 
 ὀπτῶν τὸν ἰχθύν, οὐδὲ πιστευθήσομαι ... 
 ὅμοιον ἐγένετ᾽, ὄρνις ὁπόταν ἁρπάσῃ 
 τοῦ καταπιεῖν μεῖζόν τι· περιτρέχει κύκλῳ 
 τηροῦσα τοῦτο, καταπιεῖν δ’ ἐσπούδακεν, 
 ἕτεραι διώκουσιν δὲ ταύτην· ταὐτὸν ἦν. 
 τὴν ἡδονὴν ὁ πρῶτος αὐτῶν καταμαθὼν 
 τῆς λοπάδος ἀνεπήδησε κἄφευγεν κύκλῳ 
 
 τὴν λοπάδ’ ἔχων, ἄλλοι δ’ ἐδίωκον κατὰ πόδας. 
 ἐξῆν ὀλολύζειν· οἳ μὲν ἥρπασάν τι γάρ, 
 οἳ δ’ οὐδέν, οἳ δὲ πάντα. καίτοι παρέλαβον 
 ἰχθῦς ποταμίους ἐσθίοντας βόρβορον. 
 εἰ δ’ ἔλαβον ἄρτι σκάρον ἢ ᾽κ τῆς Ἀττικῆς 
 γλαυκίσκον, ὦ Ζεῦ σῶτερ, ἢ ᾽ξ Ἄργους κάπρον 
 ἢ ᾽κ τῆς Σικυῶνος τῆς φίλης ὃν τοῖς θεοῖς 
 φέρει Ποσειδὼν γόγγρον εἰς τὸν οὐρανόν, 
 ἅπαντες οἱ φαγόντες ἐγένοντ’ ἂν θεοί. 
 ἀθανασίαν εὕρηκα· τοὺς ἤδη νεκροὺς 
 ὅταν μόνον ὀσφρανθῶσι ποιῶ ζῆν πάλιν.

ταῦτα, νὴ τὴν Ἀθηνᾶν, οὐδ’ ἂν Μενεκράτης ἂν ὁ Συρακόσιος
 ἐξωγκώσατο ὁ Ζεὺς ἐπικαλούμενος, ὃς ἐφρόνει μέγα ὡς μόνος
 αἴτιος τοῦ ζῆν τοῖς ἀνθρώποις γινόμενος διὰ τῆς αὑτοῦ
 ἰατρικῆς. τοὺς γοῦν θεραπευομένους ὑπ’ αὐτοῦ τὰς ἱερὰς
 καλουμένας νόσους συγγράφεσθαι ἠνάγκαζεν ὅτι ὑπακούσονται
 αὐτῷ δοῦλοι περισωθέντες. καὶ ἠκολούθουν ὃ μέν τις
 Ἡρακλέους σκευὴν ἔχων καὶ καλούμενος Ἡρακλῆς (Νικόστρατος
 δ’ ἦν οὗτος ὁ Ἀργεῖος, ἱερὰν νόσον θεραπευθείς· μνημονεύει
 δ’ αὐτῶν Ἔφιππος ἐν Πελταστῇ λέγων ὧδε ( II 260
 K )· 
 οὐ Μενεκράτης μὲν ἔφασκεν εἶναι Ζεὺς θεός, 
 Νικόστρατος δ’ Ἁργεῖος ἕτερος Ἡρακλῆς. 
 ἄλλος δέ τις ὡς Ἑρμῆς χλαμύδα ἔχων καὶ κηρύκειον,
 πρὸς δὲ τούτοισι πτερά, ὡς ὁ Ζελείτης Νικαγόρας ὁ καὶ τῆς πατρίδος τυραννήσας, ὡς ἱστορεῖ
 Βάτων ἐν τοῖς περὶ τῶν ἐν Ἐφέσῳ τυράννων ( FHG IV
 348 ). Ἡγήσανδρος δέ φησιν ( ibid.
 414 ) ὅτι καὶ Ἀστυκρέοντα θεραπευθέντα ὑπ’ αὐτοῦ
 Ἀπόλλωνα ἐκάλεσε. καὶ ἄλλος δ’ αὐτῷ τῶν περισωθέντων
 Ἀσκληπιοῦ στολὴν ἀναλαβὼν συμπεριεφθείρετο. αὐτὸς δ’ ὁ Ζεὺς
 πορφύραν ἠμφιεσμένος καὶ στέφανον χρυσοῦν ἐπὶ τῆς κεφαλῆς
 ἔχων καὶ σκῆπτρον κρατῶν κρηπῖδάς τε ὑποδεδεμένος περιῄει
 μετὰ τοῦ θείου χοροῦ. καὶ ἐπιστέλλων Φιλίππῳ τῷ βασιλεῖ
 οὕτως ἔγραψεν·

‘Μενεκράτης Ζεὺς Φιλίππῳ χαίρειν. σὺ μὲν Μακεδονίας
 βασιλεύεις, ἐγὼ δὲ ἰατρικῆς, καὶ σὺ μὲν ὑγιαίνοντας δύνασαι
 ὅταν βουληθῇς ἀπολλύναι, ἐγὼ δὲ τοὺς νοσοῦντας σῴζειν καὶ
 τοὺς εὐρώστους ἀνόσους οἳ ἂν ἐμοὶ πείθωνται παρέχειν μέχρι
 γήρως ζῶντας. τοιγαροῦν σὲ μὲν Μακεδόνες δορυφοροῦσιν, ἐμὲ
 δὲ καὶ οἱ μέλλοντες ἔσεσθαι. Ζεὺς γὰρ ἐγὼ αὐτοῖς βίον
 παρέχω.’ πρὸς ὃν ὡς μελαγχολῶντα ἐπέστελλεν ὁ Φίλιππος·
 ‘ Φίλιπποσ Μενεκράτει ὑγιαίνειν.’ παραπλησίως
 δὲ ἐπέστελλε καὶ Ἀρχιδάμῳ τῷ Λακεδαιμονίων βασιλεῖ καὶ τοῖς
 ἄλλοις ὅσοις ἔγραφεν, οὐκ ἀπεχόμενος τοῦ Διός. καλέσας δ᾽
 αὐτόν ποτε ἐπὶ δεῖπνον ὁ Φίλιππος μετὰ τῶν ἰδίων θεῶν
 συγκατέκλινε πάντας ἐπὶ τῆς μέσης κλίνης ὑψηλότατα καὶ
 ἱεροπρεπέστατα κεκοσμημένης καὶ τράπεζαν παραθείς, ἐφ’ ἧς
 βωμὸς ἔκειτο καὶ τῶν ἀπὸ γῆς παντοδαπῶν ἀπαρχαί. καὶ ὁπότε
 τοῖς ἄλλοις παρεφέρετο τὰ ἐδώδιμα, τοῖς ἀμφὶ Μενεκράτην
 ἐθυμίων καὶ ἔσπενδον οἱ παῖδες. καὶ τέλος ὁ καινὸς Ζεὺς
 μετὰ τῶν ὑπηκόων γελώμενος θεῶν ἔφυγεν 
 ἐκ τοῦ συμποσίου, ὡς Ἡγήσανδρος ἱστορεῖ ( FHG IV
 414 )· μνημονεύει δὲ τοῦ Μενεκράτους καὶ Ἄλεξις ἐν
 Μίνῳ ( II 346 K ).

καὶ Θεμίσων δὲ ὁ Κύπριος, τὰ Ἀντιόχου τοῦ βασιλέως παιδικά,
 ὥς φησι Πύθερμος ὁ Ἐφέσιος ἐν τῇ ὀγδόῃ τῶν ἱστοριῶν
 ( FHG IV 488 ), οὐ μόνον ἐν ταῖς πανηγύρεσιν
 ἀνεκηρύττετο ‘Θεμίσων Μακεδών, Ἀντιόχου βασιλέως Ἡρακλῆς’,
 ἔθυον δὲ αὐτῷ πάντες οἱ ἐγχώριοι ἐπιλέγοντες Ἡρακλεῖ
 Θεμίσωνι, καὶ παρῆν αὐτὸς ὁπότε τις τῶν ἐνδόξων θύοι καὶ
 ἀνέκειτο στρωμνὴν καθ’ αὑτὸν ἔχων ἠμφιεσμένος λεοντῆν·
 ἐφόρει δὲ καὶ τόξα Σκυθικὰ καὶ ῥόπαλον ἐκράτει. ὁ δ’ οὖν
 Μενεκράτης τοιοῦτος ὢν ὁποῖος εἴρηται οὐδὲν παραπλήσιόν
 ποτε ἐξωγκώσατο οἷον ὁ προειρημένος μάγειρος· 
 ἀθανασίαν ηὕρηκα· τοὺς ἤδη νεκρούς, 
 ὅταν μόνον ὀσφρανθῶσι, ποιῶ ζῆν πάλιν.

ἀλαζονικὸν δ’ ἐστὶ πᾶν τὸ τῶν μαγείρων φῦλον, ὡς καὶ
 Ἡγήσιππος ἐν Ἀδελφοῖς παρίστησι. παράγει δὲ μάγειρον
 λέγοντα ( IV 479 M )· 
 βέλτιστε, πολλοῖς πολλὰ περὶ μαγειρικῆς 
 εἰρημέν’ ἐστίν· ἢ λέγων φαίνου τι δὴ 
 καινὸν παρὰ τοὺς ἔμπροσθεν ἢ μὴ κόπτε με. 
 Β. οὐκ ἀλλὰ τὸ πέρας τῆς μαγειρικῆς, Σύρε, 
 εὑρηκέναι πάντων νόμιζε μόνον ἐμέ. 
 οὐ γὰρ παρέργως ἔμαθον ἐν ἔτεσιν δυεῖν 
 ἔχων περίζωμ᾽, ἀλλ’ ἅπαντα τὸν βίον 
 ζητῶν κατὰ μέρη τὴν τέχνην ἐξήτακα· 
 
 εἴδη λαχάνων ὅσ’ ἐστί, βεμβράδων τρόπους, 
 φακῆς γένη παντοδαπά. τὸ πέρας σοι λέγω· 
 ὅταν ἐν περιδείπνῳ τυγχάνω διακονῶν, 
 ἐπὰν τάχιστ’ ἔλθωσιν ἐκ τῆς ἐκφορᾶς 
 τὰ βάπτ’ ἔχοντες, τοὐπίθημα τῆς χύτρας 
 ἀφελὼν ἐποίησα τοὺς δακρύοντας γελᾶν· 
 τοιοῦτος ἔνδοθέν τις ἐν τῷ σώματι 
 διέδραμε γαργαλισμὸς ὡς ὄντων γάμων. 
 Α. φακῆν παρατιθείς, εἰπέ μοι, καὶ βεμβράδας; 
 Β. τὰ πάρεργά μου ταῦτ’ ἔστιν. ἢν δὲ δὴ λάβω 
 τὰ δέοντα καὶ τοὐπτάνιον ἁρμόσωμ’ ἅπαξ, 
 ὅπερ ἐπὶ τῶν ἔμπροσθε Σειρήνων, Σύρε, 
 ἐγένετο, καὶ νῦν ταὐτὸ τοῦτ’ ὄψει πάλιν. 
 ὑπὸ τῆς γὰρ ὀσμῆς οὐδὲ εἷς δυνήσεται 
 ἁπλῶς διελθεῖν τὸν στενωπὸν τουτονί· 
 ὁ δὲ παριὼν πᾶς εὐθέως πρὸς τὴν θύραν 
 ἑστήξετ’ ἀχανής, προσπεπατταλευμένος, 
 ἄφωνος, ἄχρι ἂν τῶν φίλων βεβυσμένος 
 τὴν ῥῖν’ ἕτερός τις προσδραμὼν ἀποσπάσῃ. 
 Α. μέγας εἶ τεχνίτης. Β. ἀγνοεῖς πρὸς ὃν λαλεῖς· 
 πολλοὺς ἐγὼ σφόδρ’ οἶδα τῶν καθημένων, 
 οἳ καταβεβρώκασ’ ἕνεκ’ ἐμοῦ τὰς οὐσίας. 
 πρὸς τῶν θεῶν, τί διαφέρειν οὗτος ὑμῖν δοκεῖ τῶν
 παρὰ Πινδάρῳ Κηληδόνων ( fr. 53 B4 ), αἳ κατὰ
 τὸν αὐτὸν τρόπον ταῖς Σειρῆσι τοὺς ἀκροωμένους ἐποίουν
 ἐπιλανθανομένους τῶν τροφῶν διὰ τὴν ἡδονὴν
 ἀφαυαίνεσθαι;

Νικόμαχος δ’ ἐν Εἰλειθυίᾳ καὶ αὐτὸς 
 παράγει τινὰ μάγειρον ὑπερβάλλοντα τοὺς περὶ τὸν Διόνυσον
 τεχνίτας. λέγει δ’ οὖν οὗτος πρὸς τὸν μισθωσάμενον
 ( IV 583 M )· 
 ὑποδεικνύεις μὲν ἦθος ἀστεῖον πάνυ 
 καὶ πρᾷον, ὀλίγωρον δὲ πεποίηκάς τι. Β. πῶς; 
 Α. ἐν τῇ τέχνῃ τίνες ἐσμὲν οὐκ ἐξήτακας, 
 ἢ πρότερον ἐπύθου τῶν ἀκριβῶς εἰδότων 
 οὕτω τ’ ἐμισθώσω με; Β. μὰ Δί᾽, ἐγὼ μὲν οὐ. 
 Α. καὶ μὴν ἴσως ὅσον μαγείρου διαφέρει 
 μάγειρος οὐκ οἶσθ᾽. Β. εἴσομαι δέ γ’ ἢν λέγῃς. 
 Α. τὸ γὰρ παραλαβόντ’ ὄψον ἠγορασμένον 
 πότερ’ ἀποδοῦναι σκευάσαντα μουσικῶς 
 διακόνου ᾽στ’ οὐ τοῦ τυχόντος; Β. Ἡράκλεις. 
 Α. ὁ μάγειρός ἐσθ’ ὁ τέλειος ἑτέρα διάθεσις. 
 πολλὰς τέχνας λάβοις ἂν ἐνδόξους πάνυ, 
 ὧν τὸν μαθεῖν βουλόμενον ὀρθῶς οὐκ ἔνι 
 ταύταις προσελθεῖν εὐθύς, ἀλλ’ ἔμπροσθε δεῖ 
 ζωγραφίας ἧφθαι. ταῦτα καὶ μαγειρικῆς 
 πρότερον μαθεῖν δεῖ τῆς τέχνης ἑτέρας τέχνας, 
 ὧν εἰδέναι σοι κρεῖττον ἦν μοι πρὶν λαλεῖν, 
 ἀστρολογικήν, γεωμετρικήν, ἰατρικήν. 
 τῶν ἰχθύων γὰρ τὰς δυνάμεις καὶ τὰς τέχνας 
 ἐντεῦθεν εἴσῃ· παρακολουθήσεις χρόνοις, 
 πότ’ ἄωρός ἐσθ’ ἕκαστος ἢ πόθ’ ὥριμος. 
 τῶν ἡδονῶν γὰρ μεγάλα τὰ διαστήματα· 
 ἐνίοτε κρείττων γίνεται θύννου βόαξ. 
 Β. ἔστω. γεωμετρικῇ δὲ καὶ σοὶ πρᾶγμα τί; 
 
 Α. τοὐπτάνιον ἡμεῖς σφαῖραν εἶναι τιθέμεθα· 
 τοῦτο διελέσθαι καὶ τόπον λαβόνθ’ ἕνα 
 μερίσαι κατ’ εἶδος τῆς τέχνης ἐπιδέξια, 
 ἐκεῖθεν ἐνταῦθ’ ἐστὶ μετενηνεγμένα. 
 Β. οὗτος, πέπεισμαι, κἂν τὰ λοιπὰ μὴ λαλῇς· 
 περὶ τῆς ἰατρικῆς δέ; Α. τῶν γὰρ βρωμάτων 
 πνευματικὰ παὶ δύσπεπτα καὶ τιμωρίαν 
 ἔχοντ’ ἔνι’ ἔστιν, οὐ τροφήν. δειπνῶν δὲ πᾶς 
 τἀλλότρια γίνετ’ ὀξύχειρ κοὐκ ἐγκρατής· 
 τοῖς δὴ τοιούτοις βρώμασιν τὰ φάρμακα 
 εὕρητ’ ἐκεῖθεν. μεταφορὰ δ’ ἐστὶν τέχνης, 
 ἤδη τὸ μετὰ νοῦ καὶ τὸ συμμέτρως ἐμόν· 
 περὶ τακτικῆς, ἕκαστα ποῦ τεθήσεται· 
 ἀριθμῷ τὸ πλῆθος εἰδέναι μαγειρικῆς. 
 οὐθεὶς ἕτερός σοι πρὸς ἐμὲ καὶ γραφήσεται. 
 Β. μίκρ’ ἀντάκουσον ἐν μέρει κἀμοῦ. Α. λέγε. 
 Β. σὺ μηθὲν ἐνόχλει μήτε σαυτὸν μήτ’ ἐμέ, 
 ἀπραγμόνως δὲ διαγενοῦ τὴν ἡμέραν.

ὁ δὲ παρὰ τῷ νεωτέρῳ Φιλήμονι μάγειρος διδασκαλικός τις
 εἶναι θέλει τοιαῦτά τινα λαλῶν ( II 540 K )·
 
 ἐάσαθ’ οὕτως ὡσ ἔχει. τὸ πῦρ μόνον 
 ποιεῖτε τοῖς ὀπτοῖσι μήτ’ ἀνειμένον 
 (τὸ γὰρ τοιοῦτ’ οὐκ ὀπτόν, ἀλλ’ ἑφθὸν ποιεῖ) 
 μήτ’ ὀξύ· κατακάει γὰρ ὅσ’ ἂν ἔξω λάβῃ 
 τοῦτο πάλιν, εἰς τὴν σάρκα δ’ οὐκ ἐνδύεται. 
 
 μάγειρός ἐστιν οὐκ ἐὰν ζωμήρυσιν 
 ἔχων τις ἔλθῃ καὶ μάχαιραν πρός τινα, 
 οὐδ’ ἄν τις εἰς τὰς λοπάδας ἰχθῦς ἐμβάλῃ, 
 ἀλλ’ ἔστι τις φρόνησις ἐν τῷ πράγματι.

ὁ δὲ παρὰ Διφίλῳ ἐν τῷ Ζωγράφῳ καὶ πρὸς οὓς ἐκμισθοῦν αὑτὸν
 δεῖ διδάσκει λέγων οὕτως ( II 553 K )· 
 οὐ μὴ παραλάβω σ’ οὐθαμοῦ, Δράκων, ἐγὼ 
 ἐπ’ ἔργον, οὗ μὴ διατελεῖς τὴν ἡμέραν 
 τραπεζοποιῶν ἐν ἀγαθοῖς πολλοῖς χύδην. 
 οὐ γὰρ βαδίζω πρότερον ἂν μὴ δοκιμάσω 
 τίς ἐσθ’ ὁ θύων ἢ πόθεν συνίσταται 
 τὸ δεῖπνον ἢ κέκληκεν ἀνθρώπους τίνας. 
 ἔστιν δ’ ἁπάντων τῶν γενῶν μοι διαγραφή, 
 εἰς ποῖα μισθοῦν ἢ φυλάττεσθαί με δεῖ. 
 οἷον τὸ κατὰ τοὐμπόριον, εἰ βούλει, γένος. 
 ναύκληρος ἀποθύει τις εὐχήν, ἀποβαλὼν 
 τὸν ἱστὸν ἢ πηδάλια συντρίψας νεώς, 
 ἢ φορτί’ ἐξέρριψ’ ὑπέραντλος γενόμενος· 
 ἀφῆκα τὸν τοιοῦτον· οὐθὲν ἡδέως 
 ποιεῖ γὰρ οὗτος, ἀλλ’ ὅσον νόμου χάριν· 
 ὁμοῦ δὲ ταῖς σπονδαῖσι διαλογίζεται 
 τοῖς συμπλέουσιν ὁπόσον ἐπιβάλλει μέρος 
 τιθείς, τά θ’ αὑτοῦ σπλάγχν’ ἕκαστος ἐσθίει. 
 ἀλλ’ ἕτερος εἰσπέπλευκεν ἐκ Βυζαντίου 
 τριταῖος, ἀπαθής, εὐπορηκώς, περιχαρὴς 
 εἰς δέκ’ ἐπὶ τῇ μνᾷ γεγονέναι καὶ δώδεκα, 
 λαλῶν τὰ ναῦλα καὶ τὰ δάνει᾽
 ἐρυγγάνων, 
 ἀφροδίσι’ ὑπὸ κόλλοψι μαστροποῖς ποιῶν, 
 
 ὑπὸ τοῦτον ὑπέμυξ’ εὐθὺς ἐκβεβηκότα, 
 τὴν δεξιὰν ἐνέβαλον, ἐμνήσθην Διὸς 
 Σωτῆρος, ἐμπέπηγα τῷ διακονεῖν. 
 τοιοῦτος ὁ τρόπος. μειράκιον ἐρῶν πάλιν 
 τὰ πατρῷα βρύκει καὶ σπαθᾷ· πορεύομαι. 
 ἀπὸ συμβολῶν συνάγοντα, νὴ Δί᾽, ἕτερά που 
 ἐνέβαλεν εἰς τὸν κέραμον ἐνευρημένα 
 τὰ κράσπεδ’ ἀποθλιβέντα καὶ κεκραγότα· 
 ‘ὀψάριον ἀγοραῖον ποιεῖν τίς βούλεται;’ 
 ἐῶ βοᾶν· πληγὰς γὰρ ἔτι προσλαμβάνειν 
 ἐλθόντα καὶ τὴν νύχθ’ ὅλην διακονεῖν. 
 τὸ μισθάριον γὰρ ἂν ἀπαιτῇς, ‘ἀμίδα μοι 
 ἔνεγκε πρῶτον’ φησίν. ‘ὄξος ἡ φακῆ 
 οὐκ εἶχε.’ πάλιν ᾔτησας· ‘οἰμώξει μακρὰ 
 πρῶτος μαγείρων’ φησίν. ἕτερα μυρία 
 τοιαῦτα καταλέξαιμ’ ἄν. οὗ δὲ νῦν σ’ ἄγω, 
 πορνεῖόν ἐστιν, πολυτελῶς Ἀδώνια 
 ἄγουσ’ ἑταίρα μεθ’ ἑτέρων πορνῶν· χύδην 
 σαυτὸν ἀποτάξεις τόν τε κόλπον ἀποτρέχων.

καὶ παρ’ Ἀρχεδίκῳ δ’ ἐν Θησαυρῷ ἄλλος σοφιστὴς μαγειρίσκος
 τάδε λέγει ( IV 435 M )· 
 πρῶτον ὠμῶν κειμένων 
 τῶν ἰχθύων πάρεισιν οἱ κεκλημένοι. 
 ‘δίδου κατὰ χειρός.’ ‘τοὔψον οἰχήσει λαβών.’ 
 τὰς λοπάδας ἐπιθεὶς ἐπὶ τὸ πῦρ τοὺς ἄνθρακας 
 ἔρραν’ ἐλαίῳ πάντα καὶ ποιῶ φλόγα. 
 ἐν ᾧ τὸ λάχανον αἵ τε τῶν παροψίδων 
 
 τὸν ἄνδρα δριμύτητες εὐφραίνουσί μου, 
 ἑφθὸν τὸν ἰχθὺν ἀποδίδωμ’ ἔχοντα τοὺς 
 χυμοὺς ἐν αὑτῷ τήν τε τῆς ἅλμης ἀκμήν, 
 εἰς ἣν ἂν ἐμβάψαιτο πᾶς ἐλεύθερος. 
 ἐλᾳδίου κοτύλης τε παραναλωμένης 
 σέσωκ’ ἐμοὶ τρίκλινα πεντήκοντ’ ἴσως. 
 Φιλοστέφανος δ’ ἐν Δηλίῳ καὶ ὀνόματα ἐνδόξων
 μαγείρων ἐν τοῖσδε καταλέγει ( IV 589 M )·
 
 εἰδώς σε πάντων διαφέροντα τῇ τέχνῃ 
 τῇ τ’ ὀξύτητι μετὰ Θίβρωνα, Δαίδαλε, 
 τὸν ἐξ Ἀθηνῶν, τὸν καλούμενον Πέρας, 
 δοὺς μισθὸν ὅν μ᾽ ᾔτησας ἥκω δεῦρ᾽
 ἄγων.

Σωτάδης δ᾽, οὐχ ὁ τῶν Ἰωνικῶν ᾀσμάτων ποιητὴς ὁ Μαρωνίτης,
 ἀλλ’ ὁ τῆς μέσης κωμῳδίας, ποιεῖ καὶ αὐτὸς ἐν Ἐγκλειομέναις
 (οὕτω γὰρ ἐπιγράφει τὸ δρᾶμα) τοιάδε μάγειρον λέγοντα
 ( II 447 K )· 
 καρῖδας ἔλαβον πρῶτον· ἀπεταγήνισα 
 ταύτας ἁπάσας. γαλεὸς εἴληπται μέγας· 
 ὤπτησα τὰ μέσα, τὴν δὲ λοιπὴν γρυμέαν 
 ἕψω ποιήσας τρῖμμα συκαμίνινον. 
 γλαύκου φέρω κεφάλαια παμμεγέθη δύο, 
 ἐν λοπάδι μεγάλῃ ταῦτα, λιτῶς προσαγαγὼν 
 χλόην, κύμινον, ἅλας, ὕδωρ, ἐλᾴδιον. 
 λάβρακα μετὰ ταῦτ’ ἐπριάμην καλὸν σφόδρα· 
 ἔσται δι’ ἅλμης λιπαρὸς ἑφθὸς ἐν χλόῃ, 
 ἀποδοὺς ὅσ’ ἐστὶν ἀπ’ ὀβελίσκων ὀπτανά. 
 τρίγλας καλὰς ἠγόρασα καὶ κίχλας καλάς· 
 
 ἔρριψα ταύτας ἐπὶ τὸν ἄνθραχ’ ὡς ἔχει 
 ἅλμῃ τε λιπαρᾷ παρατίθημ’ ὀρίγανον. 
 ταύταις προσέλαβον σηπίας καὶ τευθίδας· 
 ἀστεῖον ἑφθὴ τευθὶς ὠνθυλευμένη 
 καὶ πτερύγι’ ἁπαλῶς σηπίας ὠπτημένα. 
 τριμμάτιον ᾠκείωσα τούτοις ἀνθινὸν 
 παντοδαπόν. ἑψητὸν δὲ μετὰ ταύτας τινά· 
 ὀξυλίπαρον τούτοις ἔδωκα χυμίον. 
 γόγγρον ἐπὶ τούτοις ἐπριάμην παχὺν σφόδρα· 
 κατέπνιξ’ ἐν ἅλμῃ τοῦτον εὐανθεστέρᾳ. 
 κωβίδι’ ἄττα καὶ πετραῖα δή τινα 
 ἰχθύδια, τούτων ἀποκνίσας τὰ κρανία 
 ἐμόλυν’ ἀλεύρῳ .... τοιούτῳ τινὶ 
 πέμπω τε ταῖς καρῖσι τὴν αὐτὴν ὁδόν. 
 ἀμίαν τε χήραν, θηρίον καλὸν σφόδρα, 
 θρίοισι ταύτην ἅλις ἐλᾳδίῳ διεὶς 
 ἐσπαργάνωσα περιπάσας ὀρίγανον 
 ἐνέκρυψά θ’ ὥσπερ δαλὸν εἰς πολλὴν τέφραν. 
 ἀφύαν θ’ ἅμ’ αὐτῇ παρέλαβον Φαληρικήν· 
 εἷς κύαθος ἐνταῦθ’ ὕδατος ἐπιχυθεὶς πολύ· 
 τεμὼν δὲ λεπτὴν τῆς χλόης καὶ πλείονα, 
 κἂν ᾖ δικότυλος λήκυθος, καταστρέφω. 
 τί λοιπόν; οὐδὲν ἄλλο. τοῦτ’ ἐσθ’ ἡ τέχνη, 
 οὐκ ἐξ ἀπογραφῆς οὐδὲ δι’ ὑπομνημάτων.

καὶ μαγείρων μὲν ἅλις· περὶ δὲ τοῦ γόγγρου λεκτέον.
 Ἀρχέστρατος μὲν γὰρ ἐν τῇ Γαστρονομίᾳ 
 καὶ ὁπόθεν ἕκαστον μέρος αὐτοῦ δεῖ συνωνεῖσθαι διηγεῖται
 οὕτως ( fr. 16 R )· 
 γόγγρου μὲν γὰρ ἔχεις κεφαλήν, φίλος, ἐν Σικυῶνι 
 πίονος, ἰσχυροῦ, μεγάλου καὶ πάντα τὰ κοῖλα· 
 εἶτα χρόνον πολὺν ἕψε χλόῃ περίπαστον ἐν ἅλμῃ· 
 ἑξῆς τε περὶ τῶν κατ’ Ἰταλίαν τόπων διεξιὼν πάλιν
 ὁ καλὸς οὗτος περιηγητής φησιν ( fr. 17 R )·
 
 καὶ γόγγρος σπουδαῖος ἁλίσκεται, ὥστε τοσοῦτον 
 τῶν ἄλλων πάντων ὄψων κρατεῖ οὗτος ὅσον περ 
 θύννος ὁ πιότατος τῶν φαυλοτάτων κορακίνων. 
 Ἄλεξις ἐν Ἑπτὰ ἐπὶ Θήβαις ( II 323 K )·
 
 γόγγρου δ’ ὁμοῦ σωρευτὰ πιμελῆς μέλη 
 ὑπεργέμοντα. 
 Ἀρχέδικος δ’ ἐν Θησαυρῷ παράγει τινὰ μάγειρον
 λέγοντα, περὶ ὧν ὠψώνηκεν αὐτός ( IV 436 M )·
 
 δραχμῶν τριῶν γλαυκίσκον .......... 
 γόγγρου κεφαλὴν καὶ τὰ πρῶτα τεμάχια 
 δραχμῶν πάλιν πέντ᾽· ὦ ταλαιπώρου βίου. 
 δραχμῆς τραχήλους· ἀλλὰ νὴ τὸν ἥλιον, 
 κἀμοὶ τράχηλον ἕτερον εἴ ποθεν λαβεῖν 
 ἦν καὶ πρίασθαι δυνατόν, ὃν ἔχω τοῦτον ἂν 
 πρὶν εἰσενεγκεῖν ταῦτα δεῦρ’ ἀπηγξάμην· 
 οὐθεὶς δεδιακόνηκεν ἐπιπονώτερον. 
 ἅμα μὲν πρίασθαι πολλὰ καὶ πολλοῦ σφόδρα, 
 ἅμα δ’ εἴ τι χρηστὸν ἀγοράσαιμ᾽, ἀπωλλύμην. 
 ‘κατέδοντ’ ἐκεῖνοι’, τοῦτο πρὸς ἐμαυτὸν λέγω, 
 ‘διαπυτιοῦσ’ οἶνον δὲ τοιοῦτον χαμαί.’ 
 οἴμοι.

ΓΑΛΕΟΙ. Ἱκέσιος ἐν τοῖς περὶ ὕλης τῶν γαλεῶν βελτίονας
 εἶναι καὶ ἁπαλωτέρους τοὺς ἀστερίας καλουμένους.
 Ἀριστοτέλης δὲ ( p. 303 R ) εἴδη αὐτῶν φησιν
 εἶναι πλείω, ἀκανθίαν, λεῖον, ποικίλον, σκύμνον, ἀλωπεκίαν,
 ῥίνην. Δωρίων δ’ ἐν τῷ περὶ ἰχθύων τὸν ἀλωπεκίαν μίαν ἔχειν
 φησὶ λοφιὰν πρὸς τῷ οὐραίῳ, ἐπὶ δὲ τῆς ῥάχεως οὐδαμῶς. ὁ δ᾽
 Ἀριστοτέλης ἐν πέμπτῳ ζῴων μορίων καὶ κεντρίνην φησί τινα
 γαλεὸν εἶναι καὶ νωτιδανόν. Ἐπαίνετος δ’ ἐν Ὀψαρτυτικῷ
 ἐπινωτιδέα καλεῖ, χείρονα δ’ εἶναι τὸν κεντρίνην καὶ
 δυσώδη. γνωρίζεσθαι δ’ ἐκ τοῦ πρὸς τῇ πρώτῃ λοφιᾷ ἔχειν
 κέντρον τῶν ὁμοειδῶν οὐκ ἐχόντων· οὔτε δὲ στέαρ οὔτε
 πιμελὴν ἔχειν τοὺς ἰχθῦς τούτους διὰ τὸ χονδρώδεις εἶναι.
 ἰδίως δὲ ὁ ἀκανθίας τὴν καρδίαν ἔχει πεντάγωνον. τίκτει δ᾽
 ὁ γαλεὸς τὰ πλεῖστα τρία καὶ εἰσδέχεται τὰ γεννηθέντα εἰς
 τὸ στόμα καὶ πάλιν ἀφίησιν· μάλιστα δ’ ὁ ποικίλος καὶ
 ὁ ἀλωπεκίας. οἱ δὲ λοιποὶ οὐκ ἔτι διὰ τὴν
 τραχύτητα.

Ἀρχέστρατος δὲ ὁ τὸν αὐτὸν Σαρδαναπάλλῳ ζήσας βίον περὶ τοῦ
 ἐν Ῥόδῳ γαλεοῦ λέγων τὸν αὐτὸν εἶναι ἡγεῖται τῷ παρὰ
 Ῥωμαίοις μετ’ αὐλῶν καὶ στεφάνων εἰς τὰ δεῖπνα περιφερομένῳ
 ἐστεφανωμένων καὶ τῶν φερόντων αὐτὸν καλούμενόν τε
 ἀκκιπήσιον. ἀλλ’ οὗτος μὲν μικρὸς καὶ μακρορυγχότερός ἐστι
 καὶ τῷ σχήματι τρίγωνος ἐκείνων μᾶλλον· τούτων δ’ ὁ
 εὐτελέστατος καὶ μικρότατος οὐχ ἧττον Ἀττικῶν χιλίων
 πιπράσκεται. Ἀπίων δ’ ὁ γραμματικὸς ἐν τῷ περὶ τῆς Ἀπικίου
 τρυφῆς τὸν ἔλοπα καλούμενον τοῦτόν φησιν εἶναι τὸν
 ἀκκιπήσιον. ἀλλ’ ὅ γε Ἀρχέστρατος περὶ
 τοῦ Ῥοδιακοῦ γαλεοῦ λέγων τοῖς ἑταίροις πατρικῶς πως
 συμβουλεύων φησίν ( fr. 13 R )· 
 ἐν δὲ Ῥόδῳ γαλεὸν τὸν ἀλώπεκα· κἂν ἀποθνῄσκειν 
 μέλλῃς, ἂν μή σοι πωλεῖν θέλῃ, ἅρπασον αὐτόν· 
 ὃν καλέουσι Συρακόσιοι κύνα πίονα· κᾆτα 
 ὕστερον ἤδη πάσχ’ ὅτι σοι πεπρωμένον ἐστίν. 
 τούτων τῶν ἐπῶν μνησθεὶς καὶ Λυγκεὺς ὁ Σάμιος ἐν
 τῇ πρὸς Διαγόραν ἐπιστολῇ φησιν καὶ δικαίως παρακελεύεσθαι
 τὸν ποιητὴν τῷ μὴ δυναμένῳ τιμὴν ἀριθμῆσαι ἀδικίᾳ κτήσασθαι
 τὴν ἐπιθυμίαν. καὶ γὰρ τὸν Θησέα, φησί, γεγονότα καλὸν
 ὑπολαμβάνω τοῦ Τληπολέμου τὸν ἰχθὺν τοῦτον αὐτῷ παρασχόντος
 παρεσχηκέναι. Τιμοκλῆς δ’ ἐν Δακτυλίῳ φησί ( II 451
 K )· 
 γαλεοὺς καὶ βατίδας ὅσα τε τῶν γενῶν 
 ἐν ὀξυλιπάρῳ τρίμματι σκευάζεται.

ΓΛΑΥΚΟΣ. Ἐπίχαρμος ἐν Ἥβας γάμῳ ( p. 234 L )·
 
 σκορπίοι τε ποικίλοι σαῦροί τε, γλαῦκοι πίονες. 
 Νουμήνιος ἐν Ἁλιευτικῷ ( fr. 8 Birt )·
 
 ὕκην ἢ κάλλιχθυν, ὁτὲ χρόμιν, ἄλλοτε δ’ ὀρφὸν 
 ἢ γλαῦκον περόωντα κατὰ μνία σιγαλόεντα. 
 τὴν δὲ τοῦ γλαύκου κεφαλὴν ἐπαινῶν ὁ Ἀρχέστρατός
 φησιν ( fr. 15 R )· 
 ἀλλά μοι ὀψώνει γλαύκου κεφαλὴν ἐν Ὀλύνθῳ 
 καὶ Μεγάροις· σεμνοῖς γὰρ ἁλίσκεται ἐκτεναγιστῆς. 
 καὶ Ἀντιφάνης δ’ ἐν Προβατεῖ φησιν ( II 92
 K )· 
 
 Βοιώτιαι μὲν ἐγχέλεις, μῦς Ποντικοί, 
 θύννοι Μεγαρικοί, μαινίδες Καρύστιαι, 
 φάγροι δ’ Ἐρετρικοί, Σκύριοι δὲ κάραβοι. 
 ὁ δ’ αὐτὸς ἐν Φιλώτιδι καὶ ταῦτα λέγει ( II
 109 K )· 
 οὐκοῦν τὸ μὲν γλαυκίδιον, ὥσπερ ἄλλοτε, 
 ἕψειν ἐν ἅλμῃ φημί . Β. τὸ δὲ λαβράκιον 
 Α. ὀπτᾶν ὅλον. Β. τὸν γαλεόν; Α. ἐν ὑποτρίμματι 
 ζέσαι. Β. τὸ δ’ ἐγχέλειον; Α. ἅλες, ὀρίγανον, 
 ὕδωρ. Β. ὁ γόγγρος; Α. ταὐτόν. Β. ἡ βατίς; Α. 
 χλόη. 
 Β. πρόσεστι θύννου τέμαχος. Α. ὀπτήσεις. Β. 
 κρέας 
 ἐρίφειον; Α. ὀπτόν. Β. θάτερον; Α. τἀναντία. 
 Β. ὁ σπλήν; Α. σεσάχθω. Β. νῆστις;

Εὔβουλος Καμπυλίωνι ( II 179 K )· 
 τήν τ’ εὐπρόσωπον λοπάδα ...... 
 ....... τοῦδε τοῦ θαλαττίου 
 Γλαύκου φέρουσαν εὐγενέστερον .... 
 λάβρακά θ’ ἑφθὸν .... ἅλμῃ μίαν. 
 Ἀναξανδρίδης Νηρεῖ ( II 145 K )· 
 ὁ πρῶτος εὑρὼν πολυτελὲς τμητὸν μέγα 
 γλαύκου πρόσωπον τοῦ τ’ ἀμύμονος δέμας 
 θύννου τά τ’ ἄλλα βρώματ’ ἐξ ὑγρᾶς ἁλὸς 
 Νηρεὺς κατοικεῖ τόνδε πάντα τὸν τόπον. 
 Ἄμφις ἐν Ἑπτὰ ἐπὶ Θήβαις ( II 240 K )·
 
 
 γλαῦκοι δ’ ὅλοι, ῥαχιστὰ κρανίων μέρη 
 εὔσαρκα. 
 καὶ ἐν Φιλεταίρῳ ( II 247 K )· 
 ἔχειν καθαρείως ἐγχελύδιόν τι καὶ 
 γλαυκινιδίου κεφάλαια καὶ λαβρακίου 
 τεμάχια. 
 Ἀντιφάνης δ’ ἐν Κύκλωπι ὑπερακοντίζων τὸν τένθην
 Ἀρχέστρατόν φησιν ( II 65 K )· 
 ἔστω δ’ ἡμῖν κεστρεὺς τμητός, 
 νάρκη πνικτή, πέρκη σχιστή, 
 τευθὶς σακτή, συνόδων ὀπτός, 
 γλαύκου προτομή, γόγγρου κεφαλή, 
 βατράχου γαστήρ, θύννου λαγόνες, 
 βατίδος νῶτον, κέστρας ὀσφύς, 
 ψήττας κίσχος, μαινίς, καρίς, 
 τρίγλη, φυκίς· 
 τῶν τοιούτων μηδὲν ἀπέστω.

Ναυσικράτης Ναυκλήροις ( IV 575 M )· 
 δύο μέν φασιν ἁπαλοὶ καὶ καλοὶ 
 παῖδες θεοῦ τοῦ ναυτίλοισι πολλάκις 
 ἤδη φανέντος πελαγίοις ἐν ἀγκάλαις, 
 ὃν καὶ τὰ θνητῶν φασιν ἀγγέλλειν πάθη. 
 Β. Γλαῦκον λέγεις. Α. ἔγνωκας. 
 τὸν δὲ Γλαῦκον τὸν θαλάττιον δαίμονα Θεόλυτος μὲν
 ὁ Μηθυμναῖος ἐν τοῖς Βακχικοῖς ἔπεσιν ἐρασθέντα φησὶν
 Ἀρεάδνης, ὅτ’ ἐν Δίᾳ τῇ νήσῳ ὑπὸ Διονύσου ἡρπάσθη, καὶ
 βιαζόμενον ὑπὸ Διονύσου ἀμπελίνῳ δεσμῷ ἐνδεθῆναι καὶ
 δεηθέντα ἀφεθῆναι εἰπόντα· 
 
 Ἀνθηδών νύ τίς ἐστιν ἐπὶ πλευροῖο θαλάσσης 
 ἀντίον Εὐβοίης σχεδὸν Εὐρίποιο ῥοάων· 
 ἔνθεν ἐγὼ γένος εἰμί· πατὴρ δέ με γείνατο Κωπεύς. 
 Προμαθίδας δ’ ὁ Ἡρακλεώτης ἐν ἡμιάμβοις Πολύβου
 τοῦ Ἑρμοῦ καὶ Εὐβοίας τῆς Λαρύμνου γενεαλογεῖ τὸν Γλαῦκον.
 Μνασέας δ’ ἐν τρίτῳ τῶν Εὐρωπιακῶν ( FHG III
 151 ) Ἀνθηδόνος καὶ Ἀλκυόνης αὐτὸν γενεαλογεῖ.
 ναυτικὸν δὲ αὐτὸν καὶ κολυμβητὴν ἀγαθὸν γενόμενον Πόντιον
 καλεῖσθαι· ἁρπάσαντα Σύμην τὴν Ἰηλύσου καὶ Δωτίδος θυγατέρα
 ἀποπλεῦσαι εἰς τὴν Ἀσίαν καὶ τὴν ἐγγὺς τῆς Καρίας νῆσον
 ἔρημον κατοικίσαντα ἀπὸ τῆς γυναικὸς Σύμην αὐτὴν
 προσαγορεῦσαι. Εὐάνθης δ’ ὁ ἐποποιὸς ἐν τῷ εἰς τὸν Γλαῦκον
 ὕμνῳ Ποσειδῶνος αὐτὸν υἱὸν εἶναι καὶ Ναΐδος νύμφης μιγῆναί
 τε Ἀρεάδνῃ ἐν Δίᾳ τῇ νήσῳ ἐρασθέντα, ὅτε ὑπὸ Θησέως
 κατελείφθη. Ἀριστοτέλης δ’ ἐν τῇ Δηλίων πολιτείᾳ ( p.
 465 R ) ἐν Δήλῳ κατοικήσαντα μετὰ τῶν Νηρηίδων
 τοῖς θέλουσι μαντεύεσθαι. Πόσσις δ’ ὁ Μάγνης ἐν τρίτῳ
 Ἀμαζονίδος τῆς Ἀργοῦς φησι δημιουργὸν γενέσθαι τὸν Γλαῦκον
 καὶ κυβερνῶντα αὐτήν, ὅτε Ἰάσων μετὰ τῶν Τυρρηνῶν ἐμάχετο,
 μόνον ἄτρωτον γενέσθαι ἐν τῇ ναυμαχίᾳ· κατὰ δὲ Διὸς
 βούλησιν ἐν τῷ τῆς θαλάσσης βυθῷ φανῆναι καὶ οὕτως γενέσθαι
 θαλάττιον δαίμονα ὑπὸ μόνου τε Ἰάσονος θεωρηθῆναι. Νικάνωρ
 δὲ ὁ Κυρηναῖος ἐν Μετονομασίαις τὸν Μελικέρτην φησὶ Γλαῦκον
 μετονομασθῆναι.

ἱστορεῖ δὲ περὶ αὐτοῦ καὶ ὁ Αἰτωλὸς Ἀλέξανδρος ἐν τῷ ἐπιγραφομένῳ Ἁλιεῖ ( p. 238
 M ), ὡς ὅτι ‘γευσάμενος βοτάνης’ κατεποντώθη,
 
 ἣν Ἠελίῳ φαέθοντι 
 ἐν μακάρων νήσοισι λιτὴ φύει εἴαρι γαίη· 
 Ἠέλιος δ’ ἵπποις θυμήρεα δόρπον ὀπάζει 
 ὕλην ναιετάουσαν, ἵνα δρόμον ἐκτελέσωσιν 
 ἄτρυτοι, καὶ μή τιν’ ἕλοι μεσσηγὺς ἀνίη. 
 Αἰσχρίων δ’ ὁ Σάμιος ἔν τινι τῶν ἰάμβων Ὕδνης φησὶ
 τῆς Σκύλλου τοῦ Σκιωναίου κατακολυμβητοῦ θυγατρὸς τὸν
 θαλάσσιον Γλαῦκον ἐρασθῆναι. ἰδίως δὲ καὶ περὶ τῆς βοτάνης
 λέγει, ἣν φαγὼν ἀθάνατος ἐγένετο ( II 517 B4 )·
 
 καὶ θεῶν ἄγρωστιν εὗρες, ἣν Κρόνος κατέσπειρε. 
 Νίκανδρος δ’ ἐν τρίτῳ Εὐρωπίας ( fr. 25
 Sch ) Νηρέως ἐρώμενον τὸν Γλαῦκον ἱστορεῖ
 γενέσθαι. ὁ δ’ αὐτὸς Νίκανδρος ἐν πρώτῳ Αἰτωλικῶν
 ( fr. 2 ) τὴν μαντικήν φησιν Ἀπόλλωνα ὑπὸ
 Γλαύκου διδαχθῆναι· θηρῶντα δὲ περὶ τὴν Ὀρείην (ὄρος δὲ
 τοῦθ’ ὑπάρχειν ὑψηλὸν ἐν Αἰτωλίᾳ) λαγὼν θηρᾶσαι, ὃν
 λιποθυμοῦντα ὑπὸ τῆς διώξεως ἀπαγαγεῖν ὑπὸ κρήνῃ τινὶ καὶ
 τῇ παρακειμένῃ πόᾳ ἤδη ὑποψυχόμενον ἀπομάσσειν.
 ἀναζωπυρήσαντος δὲ τοῦ λαγὼ τῇ βοτάνῃ ἐπιγνόντα τῆς βοτάνης
 τὴν δύναμιν ἀπογεύσασθαι καὶ ἔνθεον γενόμενον ἐπιγενομένου
 χειμῶνος κατὰ Διὸς βούλησιν εἰς τὴν θάλασσαν αὑτὸν ἐκρῖψαι.
 Ἡδύλος δ’ ὁ Σάμιος ἢ Ἀθηναῖος Μελικέρτου φησὶν ἐρασθέντα
 τὸν Γλαῦκον ἑαυτὸν ῥῖψαι εἰς τὴν θάλατταν. Ἡδύλη δ’ ἡ τοῦ
 ποιητοῦ τούτου μήτηρ, Μοσχίνης δὲ θυγάτηρ τῆς Ἀττικῆς ἰάμβων ποιητρίας, ἐν τῇ
 ἐπιγραφομένῃ Σκύλλῃ ἱστορεῖ τὸν Γλαῦκον ἐρασθέντα Σκύλλης
 ἐλθεῖν αὐτῆς εἰς τὸ ἄντρον ‘ἢ κόγχου δωρήματα’ φέροντα
 
 Ἐρυθραίης ἀπὸ πέτρης, 
 ἢ τοὺς ἀλκυόνων παῖδας ἔτ’ ἀπτερύγους, 
 τῇ νύμφῃ δύσπιστος ἀθύρματα. δάκρυ δ’ ἐκείνου 
 καὶ Σειρὴν γείτων παρθένος οἰκτίσατο· 
 ἀκτὴν γὰρ κείνην ἀπενήχετο καὶ τὰ σύνεγγυς 
 Αἴτνης.

ΓΝΑΦΕΥΣ. Δωρίων ἐν τῷ περὶ ἰχθύων τὸ ἐκ τῆς ἑψήσεως τοῦ
 γναφέως ὑγρόν φησι πάντα σπῖλον καθαίρειν. μνημονεύει δ᾽
 αὐτοῦ καὶ Ἐπαίνετος ἐν Ὀψαρτυτικῷ.

ΕΓΧΕΛΥΣ. τῶν θαλασσίων ἐγχέλεων μνημονεύει Ἐπίχαρμος ἐν
 Μούσαις ( fr. 5 L )· Δωρίων δ’ ἐν τῷ περὶ ἰχθύων
 μνημονεύων καὶ τῶν ἀπὸ τῆς Κωπαΐδος τὰς Κωπαΐδας ἐπαινεῖ·
 γίνονται δ’ αὗται ὑπερμεγέθεις. φησὶ γοῦν Ἀγαθαρχίδης ἐν
 ἕκτῃ Εὐρωπιακῶν ( FHG III 192 ) τὰς ὑπερφυεῖς
 τῶν Κωπαΐδων ἐγχέλεων ἱερείων τρόπον στεφανοῦντας καὶ
 κατευχομένους οὐλάς τ’ ἐπιβάλλοντας θύειν τοῖς θεοῖς τοὺς
 Βοιωτούς· καὶ πρὸς τὸν ξένον τὸν διαποροῦντα τὸ τοῦ ἔθους
 παράδοξον καὶ πυνθανόμενον ἓν μόνον εἰδέναι φῆσαι τὸν
 Βοιωτὸν φάσκειν τε ὅτι δεῖ τηρεῖν τὰ προγονικὰ νόμιμα καὶ
 ὅτι μὴ καθήκει τοῖς ἄλλοις ὑπὲρ αὐτῶν ἀπολογίζεσθαι. οὐ χρὴ
 θαυμάζειν εἰ ἱερείων τρόπον ἐγχέλεις
 θύονται, ὁπότε καὶ Ἀντίγονος ὁ Καρύστιος ἐν τῷ περὶ λέξεως
 ( p. 174 Wil ) τοὺς Ἁλαιέας λέγει θυσίαν
 ἐπιτελοῦντας τῷ Ποσειδῶνι ὑπὸ τὴν τῶν θύννων ὥραν, ὅταν
 εὐαγρήσωσι, θύειν τῷ θεῷ τὸν πρῶτον ἁλόντα θύννον, καὶ τὴν
 θυσίαν ταύτην καλεῖσθαι θυνναῖον.

καὶ τάριχοι δὲ παρὰ Φασηλίταις ἀποθύονται. Ἡρόπυθος γοῦν ἐν
 Ὥροις Κολοφωνίων ( FHG IV 428 ) περὶ τῆς κτίσεως
 ἱστορῶν τῆς Φασήλιδός φησιν ὅτι Λάκιος ὁ τὴν ἀποικίαν
 στείλας μισθὸν ἔδωκε τοῦ τόπου Κυλάβρᾳ ποιμένι νέμοντι
 πρόβατα ταρίχους, ἐκείνου τοῦτο αἰτήσαντος. προθέντος γὰρ
 αὐτῷ τοῦ Λακίου λαβεῖν τοῦ χωρίου ἢ ἄλφιτα ἢ ταρίχους
 εἵλετο ὁ Κυλάβρας τοὺς ταρίχους· καὶ διὰ τοῦτο οἱ Φασηλῖται
 ἀνὰ πᾶν ἔτος τῷ Κυλάβρᾳ ἔτι καὶ νῦν τάριχον θύουσι.
 Φιλοστέφανος δ’ ἐν τῷ πρώτῳ περὶ τῶν ἐν τῇ Ἀσίᾳ πόλεων
 οὕτως γράφει ( FHG III 28 )· Λάκιον τὸν Ἀργεῖον
 τῶν σὺν Μόψῳ ἀφικομένων, ὅν τινες μὲν Λίνδιον εἶναι
 λέγουσιν, ἀδελφὸν δὲ Ἀντιφήμου τοῦ Γέλαν οἰκίσαντος, εἰς
 τὴν Φασήλιδα ὑπὸ Μόψου μετ’ ἀνδρῶν πεμφθέντα κατά τινα
 λόγον Μαντοῦς τῆς Μόψου μητρός, ὅτε αἱ πρύμναι τῶν ἰδίων
 νηῶν συνέβαλον καὶ συνεθραύσθησαν κατὰ Χελιδονίας τῶν μετὰ
 τοῦ Λακίου διὰ τὸ ὑστερεῖν αὐτῶν νυκτὸς προσβαλόντων·
 ἀγοράσαι δ’ αὐτὸν τὴν γῆν λέγεται, οὗ ἡ πόλις νῦν ἐστι,
 καθὰ ἡ Μαντὼ προεῖπε, παρὰ Κυλάβρα τινὸς δόντα τάριχον·
 τοῦτον γὰρ ἑλέσθαι λαβεῖν αὐτὸν ἀφ’ ὧν
 ἦγον. ὅθεν κατ’ ἐνιαυτὸν τοὺς Φασηλίτας τῷ Κυλάβρᾳ θύειν
 τάριχον τιμῶντας ὡς ἥρωα.

περὶ δὲ τῶν ἐγχέλεων Ἱκέσιός φησιν ἐν τοῖς περὶ ὕλης, ὡς αἱ
 ἐγχέλεις εὐχυλότεραι πάντων εἰσὶν ἰχθύων καὶ ὅτι εὐστομαχίᾳ
 διαφέρουσι τῶν πλείστων· πλήσμιαι γάρ εἰσι καὶ πολύτροφοι.
 ἐν δὲ τοῖς ταρίχεσι τὰς Μακεδονικὰς ἐγχέλεις κατατάττει.
 Ἀριστοτέλης δὲ χαίρειν φησὶ ( p. 305 R ) τὰς
 ἐγχέλεις καθαρωτάτῳ ὕδατι. ὅθεν τοὺς ἐγχελυοτρόφους καθαρὸν
 αὐταῖς ἐπιχεῖν· πνίγεσθαι γὰρ ἐν τῷ θολερῷ. διὸ καὶ οἱ
 θηρεύοντες θολοῦσι τὸ ὕδωρ, ἵνα ἀποπνίγωνται. λεπτὰ γὰρ
 ἔχουσαι τὰ βράγχια αὐτίκα ὑπὸ τοῦ θολοῦ τοὺς πόρους
 ἐπιπωματίζονται. ὅθεν κἀν τοῖς χειμῶσιν ὑπὸ τῶν πνευμάτων
 ταραττομένου τοῦ ὕδατος ἀποπνίγονται. ὀχεύονται δὲ
 συμπλεκόμεναι κᾆτ’ ἀφιᾶσι γλοιῶδες ἐξ αὑτῶν, ὃ γενόμενον ἐν
 τῇ ἰλύι ζωογονεῖται. λέγουσι δὲ οἱ ἐγχελυοτρόφοι καὶ ὡς
 νυκτὸς μὲν νέμονται, ἡμέρας δ’ ἐν τῇ ἰλύι ἀκινητίζουσι ζῶσί
 τε τὸ ἐπὶ πολὺ ἐπὶ ὀκτὼ ἔτη. ἐν ἄλλοις δὲ πάλιν ὁ
 Ἀριστοτέλης ἱστορεῖ ( h. an. 6, 16 p. 570 a 3. 15 —
 17. 20 ) γίνεσθαι αὐτὰς οὔτε ᾠοτοκούσας οὔτε
 ζωοτοκούσας ἀλλ’ οὐδὲ ἐξ ὀχείας, ἀλλ’ ἐν τῷ βορβόρῳ καὶ τῇ
 ἰλύι σήψεως γινομένης· καθάπερ καὶ ἐπὶ τῶν καλουμένων τῆς
 γῆς ἐντέρων λέγεται. διὸ καὶ Ὅμηρον τῆς τῶν ἰχθύων φύσεως
 χωρίζοντα τάδε εἰπεῖν· 
 Il. 22.353 
 
 τείροντ’ ἐγχέλυές τε καὶ ἰχθύες οἱ κατὰ δίνας.

Ἐπικούρειος δέ τις εἰκαδιστὴς τῶν συνδειπνούντων ἡμῖν
 ἐγχέλυος παρατεθείσης ‘πάρεστιν, ἔφη, ἡ 
 τῶν δείπνων Ἑλένη· ἐγὼ οὖν Πάρις ἔσομαι.’ καὶ χεῖρας μήπω
 τινὸς ἐκτετακότος ἐπ’ αὐτὴν ἐπιβαλὼν ἐψίλωσε τὸ πλευρὸν
 ἀνάγων εἰς ἄκανθαν. ὁ δ’ αὐτὸς οὗτος πλακοῦντός ποτε θερμοῦ
 παρατεθέντος καὶ πάντων ἀπεχομένων ἐπιφωνήσας· 
 Il. 20.371 
 
 τοῦ δ’ ἐγὼ ἀντίος εἶμι, καὶ εἰ πυρὶ χεῖρας
 ἔοικε, 
 
 προπετῶς ἐπιβαλὼν καὶ καταπιὼν φλεγόμενος ἐξεφέρετο.
 καὶ ὁ Κύνουλκος ἔφη· ‘ἀποφέρεται ἐκ τῆς βρογχοπαρατάξεως ὁ
 λάρος.’ καὶ περὶ τῆς ἐγχέλυος δ’ Ἀρχέστρατος οὕτως ἱστορεῖ
 ( fr. 18 R )· 
 ἔγχελυν αἰνῶ μὲν πᾶσαν, πολὺ δ’ ἐστὶ κρατίστη 
 Ῥηγίου ἀντιπέρας πορθμοῦ ληφθεῖσα θαλάσσης· 
 ἔνθα σὺ τῶν ἄλλων πάντων, Μεσσήνιε, θνητῶν 
 βρῶμα τιθεὶς τοιόνδε διὰ στόματος πλεονεκτεῖς. 
 οὐ μὴν ἀλλὰ κλέος γ’ ἀρετῆς μέγα κάρτα φέρουσι 
 Κωπαῖαι καὶ Στρυμόνιαι· μεγάλαι τε γάρ εἰσι 
 καὶ τὸ πάχος θαυμασταί. ὁμῶς δ’ οἶμαι βασιλεύει 
 πάντων τῶν περὶ δαῖτα καὶ ἡδονῇ ἡγεμονεύει 
 ἔγχελυς, ἣ φύσει ἐστὶν ἀπύρηνος μόνος ἰχθύς ...

Ὁμήρου δὲ εἰπόντος ‘τείροντ’ ἐγχέλυές τε καὶ ἰχθύες’
 ἀκολούθως ἐποίησε καὶ Ἀρχίλοχος ( fr. 101 B4 )·
 
 πολλὰς δὲ τυφλὰς ἐγχέλυας ἐδέξω. 
 οἱ δ’ Ἀττικοί, καθὼς Τρύφων φησί ( fr. 21
 V ), τὰς ἑνικὰς χρήσεις ἐπιστάμενοι διὰ τοῦ ῡ τὰς
 πληθυντικὰς οὐκ ἔτι ἀκολούθως ἐπιφέρουσιν. ὁ γοῦν
 Ἀριστοφάνης ἐν μὲν Ἀχαρνεῦσι ( 889 )· 
 σκέψασθε (φησι) παῖδες τὴν κρατίστην ἔγχελυν. 
 καὶ ἐν Λημνίαις ( I 487 K )· 
 
 ἔγχελυν Βοιωτίαν. 
 τὴν δ’ εὐθεῖαν ἐν Δαιταλεῦσι ( I 447
 K )· 
 καὶ λεῖος ὥσπερ ἔγχελυς. 
 καὶ Κρατῖνος ἐν Πλούτοις ( I 63 K )·
 
 θύννος, ὀρφώς, γλαῦκος, ἔγχελυς, κύων. 
 τὰς μέντοι πληθυντικὰς οὐκ ἔθ’ ὁμοίως τῷ ποιητῇ.
 Ἀριστοφάνης Ἱππεῦσιν ( 864 )· 
 ὅπερ γὰρ οἱ τὰς ἐγχέλεις θηρώμενοι πέπονθας. 
 καὶ δευτέραις Νεφέλαις ( 559 )· 
 τὰς εἰκοῦς τῶν ἐγχέλεων τὰς ἐμὰς μιμούμενοι. 
 ἐν Σφηξὶ δὲ ἡ δοτική ( 510 )· 
 οὐ χαίρω δὲ βατίσιν, οὐδ’ ἐγχέλεσιν. 
 Στράττις δ’ ἐν Ποταμίοις ἔφη ( I 722
 K )· 
 ἐγχέλεων ἀνεψιός. 
 Σημωνίδης δ’ ἐν ἰάμβοις ( II 453 B4 )·
 
 ὥσπερ ἔγχελυς κατὰ γλοιοῦ. 
 καὶ τὴν αἰτιατικήν· 
 ἐρῳδιὸς γὰρ ἔγχελυν Μαιανδρίην 
 τρίορχον εὑρὼν ἐσθίοντ’ ἀφείλετο. 
 Ἀριστοτέλης δ’ ἐν τοῖς περὶ ζῴων διὰ τοῦ ῑ ἔγχελις
 εἴρηκεν. ὅταν δ’ Ἀριστοφάνης ἐν Ἱππεῦσι λέγῃ
 ( 864 )· 
 ὅπερ γὰρ οἱ τὰς ἐγχέλεις θηρώμενοι πέπονθας· 
 ὅταν γὰρ ἡ λίμνη καταστῇ, λαμβάνουσιν οὐδέν· 
 ἐὰν δ’ ἄνω τε καὶ κάτω τὸν βόρβορον κυκῶσιν, 
 αἱροῦσι· καὶ σὺ λαμβάνεις, ἢν τὴν πόλιν ταράττῃς, 
 σαφῶς δηλοῖ ὅτι ἡ ἔγχελυς ἐκ τῆς ἰλύος λαμβάνεται.
 ἔνθεν καὶ τοὔνομα εἰς υσ 
 ἐπερατώθη. καὶ ὁ ποιητὴς οὖν θέλων δηλῶσαι τὸ εἰς βάθος τοῦ
 ποταμοῦ καιόμενον οὕτως ἔφη· 
 
 τείροντ’ ἐγχέλυές τε καὶ ἰχθύες. 
 ἰδικώτερον δὲ καὶ κατ’ ἐξαίρετον ἐγχέλυες, ἵνα καὶ
 τὸ βάθος τοῦ κεκαυμένου ὕδατος δηλώσῃ.

Ἀντιφάνης δ’ ἐν Λύκωνι κωμῳδῶν τοὺς Αἰγυπτίους φησίν
 ( II 71 K )· 
 τά τ’ ἄλλα δεινούς φασι τοὺς Αἰγυπτίους 
 εἶναι τὸ νομίσαι τ’ ἰσόθεον τὴν ἔγχελυν· 
 πολὺ τῶν θεῶν γάρ ἐστι τιμιωτέρα. 
 τῶν μὲν γὰρ εὐξαμένοισιν ἔσθ’ ἡμῖν τυχεῖν, 
 τούτων δὲ δραχμὰς τοὐλάχιστον δώδεκα 
 ἢ πλέον ἀναλώσασιν ὀσφρέσθαι μόνον· 
 οὕτως ἔσθ’ ἅγιον παντελῶς τὸ θηρίον. 
 Ἀναξανδρίδης δ’ ἐν Πόλεσι πρὸς τοὺς Αἰγυπτίους
 ἀποτεινόμενος τὸν λόγον φησίν ( II 150 K )·
 
 οὐκ ἂν δυναίμην συμμαχεῖν ὑμῖν ἐγώ· 
 οὔθ’ οἱ τρόποι γὰρ ὁμονοοῦσ’ οὔθ’ οἱ νόμοι 
 ἡμῶν, ἀπ’ ἀλλήλων δὲ διέχουσιν πολύ. 
 βοῦν προσκυνεῖς, ἐγὼ δὲ θύω τοῖς θεοῖς· 
 τὴν ἔγχελυν μέγιστον ἡγεῖ δαίμονα, 
 ἡμεῖς δὲ τῶν ὄψων μέγιστον παρὰ πολύ· 
 οὐκ ἐσθίεις ὕει᾽, ἐγὼ δέ γ’ ἥδομαι 
 μάλιστα τούτοις· κύνα σέβεις, τύπτω δ’ ἐγώ, 
 τοὔψον κατεσθίουσαν ἡνίκ’ ἂν λάβω. 
 τοὺς ἱερέας ἐνθάδε μὲν ὁλοκλήρους νόμος 
 εἶναι, παρ’ ὑμῖν δ᾽, ὡς ἔοικ᾽, ἀπηργμένους. 
 τὸν αἰέλουρον κακὸν ἔχοντ’ ἐὰν ἴδῃς 
 κλαίεις, ἐγὼ δ’ ἥδιστ’ ἀποκτείνας δέρω. 
 δύναται παρ’ ὑμῖν μυγαλῆ, παρ’ ἐμοὶ δέ γ’ οὔ. 
 Τιμοκλῆς δ’ ἐν Αἰγυπτίοις ( II 451 K )·
 
 
 πῶς ἂν μὲν οὖν σώσειεν ἶβις ἢ κύων; 
 ὅπου γὰρ εἰς τοὺς ὁμολογουμένους θεοὺς 
 ἀσεβοῦντες οὐ διδόασιν εὐθέως δίκην, 
 τίν’ αἰελούρου βωμὸς ἐπιτρίψειεν ἄν;

ὅτι δ’ ἤσθιον τὰς ἐγχέλεις καὶ μετὰ τεύτλων ἐντυλίξαντες
 πολὺ μέν ἐστι καὶ παρὰ τοῖς ἀρχαίοις κωμικοῖς, καὶ Εὔβουλος
 δέ φησιν ἐν Ἠχοῖ ( II 176 K )· 
 νύμφα ἀπειρόγαμος τεύτλῳ περὶ σῶμα καλυπτὰ 
 λευκόχρως παρέσται, 
 ἔγχελυς, ὦ μέγα μοι μέγα σοι φῶς ... ἐναργές. 
 καὶ ἐν Ἴωνι ( II 177 K )· 
 μετὰ ταῦτα θύννων μεγαλόπλουτ’ ἐπεισέπλει 
 ὑπογάστρι’ ὀπτῶν αἵ τ’ ἐχιδνοσώματοι 
 Βοιώτιαι παρῆσαν ἐγχέλεις θεαὶ 
 τεῦτλ’ ἀμπεχόμεναι. 
 καὶ ἐν Μηδείᾳ ( II 186 K )· 
 παρθένου Βοιωτίας 
 Κωπᾷδος· ὀνομάζειν γὰρ αἰδοῦμαι θεάν. 
 ὅτι δὲ καὶ αἱ Στρυμόνιαι ἐγχέλεις δι’ ὀνόματος
 ἦσάν φησιν ἐν Θαμύρᾳ Ἀντιφάνης ( II 52 K )·
 
 καὶ σοῦ γ’ ἐπώνυμός τις ἐν φήμαις βροτῶν 
 Θρῇκας κατάρδων ποταμὸς ὠνομασμένος 
 Στρυμών, μεγίστας ἐγχέλεις κεκτημένος. 
 καὶ περὶ τὸν Εὐλέα δὲ ποταμὸν (οὗ μνημονεύει
 Ἀντίμαχος ἐν ταῖς ἐπιγραφομέναις Δέλτοις οὕτως ( fr.
 56 K )· 
 ἐλθὼν Εὐλῆος πηγὰς ἔπι δινήεντος) 
 
 Δημήτριος δ᾽ ὁ Σκήψιος ἐν ἑκκαιδεκάτῃ
 τοῦ Τρωικοῦ διακόσμου ( fr. 11 Gaede ) ἐγχέλεις
 φησὶ διαφόρους γίνεσθαι.

ΕΛΟΨ. προείρηται μέν τινα περὶ αὐτοῦ ( p. 282
 d )· ἀλλὰ καὶ Ἀρχέστρατός φησι τάδε περὶ αὐτοῦ
 ( fr. 19 R )· 
 τὸν δ’ ἔλοπ’ ἔσθε μάλιστα Συρακούσαις ἐνὶ
 κλειναῖς, 
 τόν γε κρατιστεύονθ᾽. οὗτος γὰρ αὖ ἐστιν ἐκεῖθεν 
 τὴν ἀρχὴν γεγονώς· ὥσθ’ ἡνίκ’ ἂν ἢ περὶ νήσους 
 ἢ περὶ τὴν ἄλλην που ἁλῷ γῆν ἢ περὶ Κρήτην, 
 λεπτὸς καὶ στερεὸς καὶ κυματοπλὴξ ἀφικνεῖται.

ΕΡΥΘΡΙΝΟΣ. Ἀριστοτέλης ἐν τῷ περὶ ζῴων ( p. 306
 R ) καὶ Σπεύσιππος παραπλήσιά φησιν εἶναι φάγρον,
 ἐρυθρῖνον, ἥπατον. τὰ παραπλήσια εἴρηκε καὶ Δωρίων ἐν τῷ
 περὶ ἰχθύων. Κυρηναῖοι δὲ ὕκην τὸν ἐρυθρῖνον καλοῦσιν, ὡς
 Κλείταρχός φησιν ἐν Γλώσσαις.

ΕΓΚΡΑΣΙΧΟΛΟΙ. καὶ τούτων μέμνηται Ἀριστοτέλης ὡς μικρῶν
 ἰχθυδίων ἐν τῷ περὶ ζωικῶν. Δωρίων δὲ ἐν τῷ περὶ ἰχθύων τῶν
 ἐγκρασιχόλων ἐν τοῖς ἑψητοῖς μέμνηται εἰπὼν οὕτως· ‘ἑψητοὺς
 εἶναι μὲν δεῖ ἐγκρασιχόλους ἢ ἴωπας ἢ ἀθερίνας ἢ κωβιοὺς ἢ
 τριγλίδας μικρὰς σηπίδιά τε καὶ τευθίδια καὶ καρκίνια.’

ΕΨΗΤΟΣ. ἐπὶ τῶν λεπτῶν ἰχθυδίων. Ἀριστοφάνης ἐν Ἀναγύρῳ
 ( I 405 K )· 
 οὐχ ἑψητῶν λοπάς ἐστιν. 
 Ἄρχιππος Ἰχθύσι ( I 682 K )· 
 καὶ τὴν μὲν ἀφύην καταπέπωκεν ἐντυχὼν 
 ἑψητός. 
 
 Εὔπολις Αἰξίν ( I 259 K )· 
 ὦ Χάριτες, αἷσι μέλουσιν ἑψητοί. 
 Εὔβουλος ἐν Προσουσίᾳ ἢ Κύκνῳ ( II 196
 K )· 
 ἀγαπῶν τε κἂν ἑψητὸν ἐν τεύτλοις ἕνα 
 διὰ δωδεκάτης ἑψόμενον ἡμέρας ἴδῃ. 
 Ἄλεξις ἐν Ἀπεγλαυκωμένῳ ( II 303 K )·
 
 καὶ γὰρ ἑψητοί τινες 
 παρῆσαν ἡμῖν δαιδαλεῖοί πως. 
 τὰ γὰρ καλὰ πάντα Δαιδάλου καλοῦσιν ἔργα. καὶ
 πάλιν· 
 τῶν οὖν κορακίνων πεῖραν οὐχὶ λαμβάνεις 
 οὐδὲ τριχίδων οὐδ’ οἷον ἑψητῶν τινῶν; 
 πληθυντικῶς δὲ λέγουσιν ἑψητοὺς κατὰ τὸ πλεῖστον.
 Ἀριστοφάνης Δράμασιν ἢ Νιόβῳ ( I 464 K )· 
 οὐδὲν μὰ Δί’ ἐρῶ λοπάδος ἑψητῶν. 
 Μένανδρος Περινθίᾳ ( IV 188 M )· 
 τὸ παιδίον .. εἰσῆλθεν ἑψητοὺς φέρον. 
 ἑνικῶς δὲ Νικόστρατος ἐν Ἡσιόδῳ ( II 223
 K )· 
 βεμβράδ᾽, ἀφύην, ἑψητόν. 
 Ποσείδιππος Ἀποκλειομένῃ ( IV 515 M )·
 
 ἑψητὸν ἀγοράζειν τινά. 
 ἐν δὲ τῇ ἐμῇ Ναυκράτει ἑψητοὺς καλοῦσιν ἰχθύδια
 ὑπολειπόμενα ἐν ταῖς διώρυξιν, ὅταν ὁ Νεῖλος ὑποπαύηται τῆς
 πληρώσεως.

ΗΠΑΤΟΣ ἢ ΛΕΒΙΑΣ. Διοκλῆς τοῦτόν φησι τῶν πετραίων εἶναι·
 Σπεύσιππος δ’ ὅμοιον φάγρῳ τὸν ἥπατον. ἐστὶ δὲ μονήρης, ὥς
 φησιν Ἀριστοτέλης ( p. 306 R ), σαρκοφάγος τε
 καὶ καρχαρόδους, τὴν χροιὰν μὲν μέλας, ὀφθαλμοὺς δὲ
 μείζονας ἢ καθ’ αὑτὸν ἔχων, καρδίαν
 τρίγωνον λευκήν. Ἀρχέστρατος δ’ ὁ τῶν δείπνων λοχαγός φησιν
 ( fr. 30 R )· 
 καὶ λεβίαν λαβέ, Μόσχε, τὸν ἥπατον ἐν περικλύστῳ 
 Δήλῳ καὶ Τήνῳ.

ΗΛΑΚΑΤΗΝΕΣ. Μνησίμαχος Ἱπποτρόφῳ ( II 438 K )·
 
 σκόμβρος, 
 θύννος, κωβιός, ἠλακατῆνες. 
 εἰσὶ δὲ κητώδεις, ἐπιτήδειοι εἰς ταριχείαν.
 Μένανδρος Κόλακί φησι ( IV 154 M )· 
 κωβιός, ἠλακατῆνες, 
 κυνὸς οὐραῖον. 
 Μνασέας δὲ ὁ Πατρεύς φησι ( FHG III
 155 )· ‘Ἰχθύος δὲ γίνεται καὶ Ἡσυχίας τῆς ἀδελφῆς
 Γαλήνη καὶ Μύραινα καὶ Ἠλακατῆνες.’

ΘΥΝΝΟΣ. τοῦτόν φησιν Ἀριστοτέλης ( h. an. 598 a
 b ) εἰσπλεῖν εἰς τὸν Πόντον ἐχόμενον τῆς γῆς· ἐν
 τῷ δεξιῷ ὀφθαλμῷ βλέπειν, τῷ γὰρ εὐωνύμῳ ἀμβλυωπεῖν. ἔχει
 δ’ ὑπὸ τὰ πτερύγια τὸν λεγόμενον οἶστρον. χαίρει δὲ ἀλέᾳ·
 διὸ καὶ πρὸς τὴν ἄμμον πρόσεισι. γίνεται δὲ ἐδώδιμος ὅταν
 τοῦ οἴστρου παύσηται. μίσγεται δὲ μετὰ τὴν φωλείαν, ὥς φησι
 Θεόφραστος, καὶ ἕως μὲν ἂν ἔχῃ μικρὰ τὰ κυήματα, δυσάλωτος,
 ὅταν δὲ μείζω γένηται, διὰ τὸν οἶστρον ἁλίσκεται. φωλεύει
 δὲ ὁ θύννος καίτοι πολυαίματος ὤν. Ἀρχέστρατος δέ φησιν
 ( fr. 21 R )· 
 
 ἀμφὶ δὲ τὴν ἱεράν τε καὶ εὐρύχορον Σάμον ὄψῃ 
 θύννον ἁλισκόμενον σπουδῇ μέγαν, ὃν καλέουσιν 
 ὄρκυν, ἄλλοτε δ’ αὖ κῆτος. τούτου δὲ θεοῖς χρὴ 
 ὀψωνεῖν ἃ πρέπει ταχέως καὶ μὴ περὶ τιμῆς ... 
 ἐστὶ δὲ γενναῖος Βυζαντίῳ ἔν τε Καρύστῳ· 
 ἐν Σικελῶν δὲ κλυτῇ νήσῳ Κεφαλοιδὶς ἀμείνους 
 πολλῷ τῶνδε τρέφει θύννους καὶ Τυνδαρὶς ἀκτή. 
 ἂν δέ ποτ’ Ἰταλίας ἱερᾶς Ἱππώνιον ἔλθῃς 
 ἑρπετὸν εἰς ὕδατος στεφάνους, πολὺ δὴ, πολὺ
 πάντων 
 ἐνταῦθ’ εἰσὶν ἄριστοι ἔχουσί τε τέρματα νίκης. 
 οἱ δ’ ἐπὶ τῶνδε τόπων πεπλανημένοι εἰσὶν ἐκεῖθεν 
 πολλὰ περάσαντες πελάγη βρυχίου διὰ πόντου· 
 ὥστ’ αὐτοὺς ἡμεῖς θηρεύομεν ὄντας ἀώρους.

ὠνομάσθη δὲ θύννος ἀπὸ τοῦ θύειν τε καὶ ὁρμᾶν. ὁρμητικὸς
 γὰρ ὁ ἰχθὺς διὰ τὸ ἔχειν κατά τινα ὥραν οἶστρον ἐπὶ τῆς
 κεφαλῆς, ὑφ’ οὗ φησιν ὁ Ἀριστοτέλης αὐτὸν ἐξελαύνεσθαι
 γράφων οὕτως ( h. an. 602 a 25 )· ‘οἱ δὲ θύννοι
 καὶ οἱ ξιφίαι οἰστρῶσι περὶ κυνὸς ἐπιτολήν· ἔχουσι γὰρ
 ἀμφότεροι τηνικαῦτα παρὰ τὰ πτερύγια οἱονεὶ σκωλήκιον τὸν
 καλούμενον οἶστρον, ὅμοιον μὲν σκορπίῳ, μέγεθος δ’ ἡλίκον
 ἀράχνης. τοῦτο δὲ ποιεῖ αὐτοὺς ἐξάλλεσθαι οὐκ ἔλαττον τοῦ
 δελφῖνος· καὶ τοῖς πλοίοις πολλάκις ἐμπίπτουσι.’ καὶ
 Θεοδωρίδας δέ φησι ( anth. I. 521 B )· 
 θύννοι τε διοιστρήσοντι Γαδείρων δρόμον. 
 
 Πολύβιος δ’ ὁ Μεγαλοπολίτης ἐν τετάρτῃ καὶ
 τριακοστῇ τῶν ἱστοριῶν ( c. 8 H ) περὶ τῆς ἐν
 Ἰβηρίᾳ Λυσιτανίας χώρας διαλεγόμενός φησιν ὅτι βάλανοί εἰσι
 κατὰ βάθος ἐν τῇ αὐτόθι θαλάττῃ πεφυτευμέναι, ὧν τὸν καρπὸν
 σιτουμένους τοὺς θύννους πιαίνεσθαι. διόπερ οὐκ ἂν ἁμάρτοι
 τις λέγων ὗς εἶναι θαλαττίους τοὺς θύννους. εἰσὶν γὰρ
 οἱ θύννοι οἷον ὕες, ἀπὸ τῶν βαλάνων
 αὐξανόμενοι

ἐπαινεῖται δὲ τοῦ ἰχθύος τούτου τὰ ὑπογάστρια, ὡς καὶ
 Εὔβουλός φησιν ἐν Ἴωνι ( II 177 K )· 
 μετὰ ταῦτα θύννων μεγαλόπλουτ’ ἐπεισέπλει 
 ὑπογάστρι’ ὀπτῶν. 
 Ἀριστοφάνης Λημνίαις ( I 487 K )·
 
 οὐκ ἔγχελυν Βοιωτίαν, οὐ γλαῦκον, οὐχὶ θύννου 
 ὑπογάστριον. 
 Στράττις Ἀταλάντῃ ( I 713 K )· 
 ὑπογάστριον θύννου τι κἀκροκώλιον 
 δραχμῆς ὕειον. 
 ἐν δὲ Μακεδόσιν ( I 719 K )· 
 ὑπογάστριά θ’ ἡδέα θύννων. 
 Ἔριφος Μελιβοίᾳ ( II 429 K )· 
 ταῦτα γὰρ οἱ πένητες οὐκ ἔχοντες ἀγοράσαι 
 ὑπογάστριον θύννακος οὐδὲ κρανίον 
 λάβρακος οὐδὲ γόγγρον οὐδὲ σηπίας, 
 ἃς οὐδὲ μάκαρας ὑπερορᾶν οἶμαι θεούς. 
 ὅταν δὲ καὶ Θεόπομπος ἐν Καλλαίσχρῳ λέγῃ ( I
 738 K )· 
 ἰχθύων δὲ δὴ 
 ὑπογάστρι᾽, ὦ Δάματερ, 
 
 παρατηρητέον ὅτι ἐπὶ ἰχθύων μὲν ὑπογάστριον
 λέγουσι, σπανίως δ’ ἐπὶ χοίρων καὶ τῶν ἄλλων ζῴων. ἄδηλον
 δ’ ἐπὶ τίνων ἔταξε τὸ ὑπογάστριον Ἀντιφάνης ἐν τῷ Ποντικῷ,
 ὅταν λέγῃ ( II 92 K )· 
 ὅστις ὠψώνηκ’ ἴσως 
 τούτους μεγαλείως ταῖς κάκιστ’ ἀπολουμέναις 
 ὑπογάστρι’ ἐλθὼν (ὅσα Ποσειδὼν ἀπολέσαι) 
 τάττειν τε γεννικῶς παρασκευάζεται 
 πλευρὰν μετ’ αὐτῶν. 
 Ἄλεξις δ’ ἐν Ὀδυσσεῖ ὑφαίνοντι καὶ τὴν κεφαλὴν τοῦ
 θύννου ἐπαινῶν φησιν ( II 354 K )· 
 καὶ τοὺς ἁλιέας δ’ εἰς τὸ βάραθρον ἐμβάλω· 
 ἀπελευθέρων ὀψάρια θηρεύουσί μοι, 
 τριχίδια καὶ σηπίδια καὶ φρυκτούς τινας. 
 Β. οὗτος πρότερον κεφαλὴν εἰ λάβοι θύννου 
 ἐνόμιζεν ἐγχέλεια καὶ θύννας ἔχειν. 
 ἐπῄνουν δὲ τῶν θύννων καὶ τὰς κλεῖδας καλουμένας,
 ὡς Ἀριστοφῶν ἐν Πειρίθῳ ( II 278 K )· 
 καὶ μὴν διέφθαρταί γε τοὔψον παντελῶς· 
 κλεῖδες μὲν ὀπταὶ δύο παρεσκευασμέναι 
 Β. αἷς τὰς θύρας κλείουσι; Α. θύννειοι μὲν οὖν. 
 Β. σεμνὸν τὸ βρῶμα. Α. καὶ τρίτη Λακωνική.

Ἀντίγονος δ’ ὁ Καρύστιος ἐν τῷ περὶ λέξεως ( p. 174
 Wil ) τῷ Ποσειδῶνί φησι θύννον θύεσθαι, καθάπερ
 προείπαμεν ( p. 297 b ). Ἡρακλέων δ’ ὁ Ἐφέσιος
 θύννον 
 τὸν ὄρκυνόν φησι λέγειν τοὺς Ἀττικούς.
 Σώστρατος δ’ ἐν δευτέρῳ περὶ ζῴων τὴν πηλαμύδα θυννίδα
 καλεῖσθαι λέγει, μείζω δὲ γινομένην θύννον, ἔτι δὲ μείζονα
 ὄρκυνον, ὑπερβαλλόντως δὲ αὐξανόμενον γίνεσθαι κῆτος.
 μνημονεύει δὲ τοῦ θύννου καὶ Αἰσχύλος λέγων ( fr. 300
 N )· 
 σφύρας δέχεσθαι κἀπιχαλκεύειν μύδρους 
 ὡς ἀστενακτὶ θύννος ὣς ἠνείχετο 
 ἄναυδος. 
 καὶ ἀλλαχοῦ ( fr. 301 N )· 
 τὸ σκαιὸν ὄμμα παραβαλὼν θύννου δίκην, 
 ὡς τοῦ θύννου τῷ σκαιῷ ὀφθαλμῷ οὐ βλέποντος, ὡς
 Ἀριστοτέλης εἴρηκεν ( cf. p. 301 e ).
 Μένανδροσ Ἁλιεῦσι ( IV 77 M )·
 
 καὶ θάλασσα βορβορώδης, ἣ τρέφει θύννον μέγαν. 
 καὶ παρὰ Σώφρονι ὁ θυννοθήρας ἐστίν ( p. 12
 Bo ). οὓς ἔνιοι θύννους καλοῦσιν, Ἀθηναῖοι δὲ
 θυννίδας.

ΘΥΝΝΙΣ. τοῦ ἄρρενος ταύτην φησὶ διαφέρειν ὁ Ἀριστοτέλης
 ( h. an. 543 a 12 ) τῷ ἔχειν ὑπὸ τῇ γαστρὶ
 πτερύγιον, ὃ καλεῖσθαι ἀθέρα. ἐν δὲ τῷ περὶ ζῴων μορίων
 ( ib. 543 b 11 ) διιστὰς αὐτὴν τοῦ θύννου
 φησιν τοῦ θέρους τίκτειν περὶ τὸν Ἑκατομβαιῶνα θυλακοειδές,
 ἐν ᾧ πολλὰ γίνεσθαι μικρὰ ᾠά. καὶ Σπεύσιππος δ’ ἐν δευτέρῳ
 Ὁμοίων διίστησιν αὐτὰς τῶν θύννων καὶ Ἐπίχαρμος ἐν Μούσαις.
 Κρατῖνος δ’ ἐν Πλούτοις φησίν ( I 63 K )· 
 
 ἐγὼ γάρ εἰμι θυννὶς ἡ μέλαινά σοι 
 καὶ θύννος, ὀρφώς, γλαῦκος, ἔγχελυς, κύων. 
 Ἀριστοτέλης δ’ ἐν τῷ περὶ ἰχθύων ( p. 299
 R ) ἀγελαῖον καὶ ἐκτοπιστικὸν εἶναι τὴν θυννίδα.
 Ἀρχέστρατος δ’ ὁ κίμβιξ φησί ( fr. 20 R )·
 
 καὶ θύννης οὐραῖον ἔχειν — τὴν θυννίδα φωνῶ 
 τὴν μεγάλην, ἧς μητρόπολις Βυζάντιόν ἐστιν. 
 εἶτα τεμὼν αὐτὴν ὀρθῶς ὄπτησον ἅπασαν 
 ἁλσὶ μόνον λεπτοῖσι πάσας καὶ ἐλαίῳ ἀλείψας. 
 θερμά τ’ ἔχειν τεμάχη βάπτων δριμεῖαν ἐς ἅλμην· 
 καὶ ξήρ’ ἂν ἐθέλῃς ἔσθειν γενναῖα πέλονται, 
 ἀθανάτοισι θεοῖσι φυὴν καὶ εἶδος ὅμοια. 
 ἂν δ’ ὄξει ῥάνας παραθῇς, ἀπόλωλεν ἐκείνη. 
 καὶ Ἀντιφάνης δ’ ἐν Παιδεραστῇ ( II 85
 K )· 
 τῆς τε βελτίστης μεσαῖον θυννάδος Βυζαντίας 
 τέμαχος ἐν τεύτλου λακιστοῖς κρύπτεται
 στεγάσμασιν. 
 τῆς θυννίδος τὸ οὐραῖον ἐπαινεῖ καὶ Ἀντιφάνης ἐν
 Κουρίδι οὕτως ( II 63 K )· 
 ὁ μὲν ἐν ἀγρῷ τρεφόμενος 
 θαλάττιον μὲν οὗτος οὐδὲν ἐσθίει 
 πλὴν τῶν παρὰ γῆν, γόγγρον τιν’ ἢ νάρκην τιν’ ἢ 
 θύννης τὰ πρὸς γῆς. Β. ποῖα; Α. τὰ κάτωθεν λέγω. 
 Β. τούτους φάγοις ἄν; Γ. τοὺς γὰρ ἄλλους νενόμικα 
 ἀνθρωποφάγους ἰχθῦς. Β. τὸ δεῖνα δ’ ἐσθίεις, 
 
 τουτι κακόνωτα πλοῖα; Γ. Κωπᾷδας λέγεις; 
 ἀγρίως γε ... παρὰ λίμνην γὰρ γεωργῶν τυγχάνω. 
 τὰ δ’ ἐγχέλεια γράψομαι λιποταξίου· 
 κομιδῇ γὰρ οὐκ ἦν οὐδαμοῦ. τούτων τῶν ἰαμβείων
 ἔνια ἔστιν εὑρεῖν καὶ ἐν Ἀκεστρίᾳ καὶ ἐν Ἀγροίκῳ ἢ
 Βουταλίωνι. Ἱππῶναξ δέ, ὡς Λυσανίας ἐν τοῖς περὶ ἰαμβοποιῶν
 παρατίθεται, φησίν ( II 474 B4 )· 
 ὃ μὲν γὰρ αὐτῶν ἡσυχῇ τε καὶ ῥύβδην 
 θυννίδα τε καὶ μυττωτὸν ἡμέρας πάσας 
 δαινύμενος, ὥσπερ Λαμψακηνὸς εὐνοῦχος, 
 κατέφαγε δὴ τὸν κλῆρον· ὥστε χρὴ σκάπτειν 
 πέτρας τορείας, σῦκα μέτρια τρώγων 
 καὶ κρίθινον κόλλικα, δούλιον χόρτον. 
 μνημονεύει δὲ τῶν θυννίδων καὶ Στράττις ἐν
 Καλλιππίδῃ ( I 715 K ).

ΙΠΠΟΥΡΟΙ. Ἀριστοτέλης ἐν δευτέρῳ ζῴων μορίων ( p. 543
 a 22 ) τοὺς ἱππούρους φησὶν ᾠὰ τίκτειν, καὶ ταῦτα
 ἐξ ἐλαχίστων μέγιστα γίνεσθαι, ὡς καὶ τὰ τῆς σμυραίνης·
 τίκτειν δὲ ἔαρος. Δωρίων δ’ ἐν τῷ περὶ ἰχθύων κορύφαιναν
 καλεῖσθαί φησι τὸν ἵππουρον. Ἱκέσιος δ’ ἱππουρεῖς αὐτοὺς
 προσαγορεύει. μνημονεύει δ’ αὐτῶν Ἐπίχαρμος ἐν Ἥβας γάμῳ
 ( p. 234 L )· 
 κὠξύρυγχοι ῥαφίδες ἵππουροί τε καὶ χρυσόφρυες. 
 Νουμήνιος δ’ ἐν Ἁλιευτικῷ τὴν φύσιν τοῦ ἰχθύος
 διηγούμενος συνεχές φησιν αὐτὸν ἐξάλλεσθαι, διὸ καὶ ἀρνευτὴν ὀνομάζεσθαι. λέγει δὲ οὕτω περὶ
 αὐτοῦ ( fr. 6 Birt )· 
 ἠὲ μέγαν συνόδοντα ἢ ἀρνευτὴν ἵππουρον. 
 Ἀρχέστρατος δέ φησιν ( fr. 22 R )·
 
 ἵππουρος δὲ Καρύστιός ἐστιν ἄριστος· 
 ἄλλως τ’ εὔοψον σφόδρα χωρίον ἐστὶ Κάρυστος. 
 Ἐπαίνετος δ’ ἐν Ὀψαρτυτικοῖς κορύφαιναν αὐτόν
 φησιν ὀνομάζεσθαι.

ΙΠΠΟΙ. μήποτε τούτους ἱππίδια καλεῖ Ἐπίχαρμος ὅταν λέγῃ
 ( p. 240 L )· 
 κορακῖνοι δὲ κοριοειδέες, 
 πίονες χἰππίδια λεῖα, ψύχει ἁπαλακουρίδες. 
 Νουμήνιος δ’ ἐν Ἁλιευτικῷ ( fr. 10
 Birt )· 
 ἢ σκάρον ἢ κῶθον τροφίην καὶ ἀναιδέα λίην 
 χάννους τ’ ἐγχέλυάς τε καὶ ἐννυχίην πίτυνον, 
 ἢ μύας ἢ ἵππους ἠὲ γλαύκην κορύδυλιν. 
 μνηονεύει αὐτοῦ καὶ Ἀντίμαχος ὁ Κολοφώνιος ἐν τῇ
 Θηβαίδι λέγων οὕτως ( fr. K )· 
 ἢ ὕκην ἢ ἵππον ἢ ὃν κίχλην καλέουσιν.

ΙΟΥΛΙΔΕΣ. περὶ τούτων Δωρίων ἐν τῷ περὶ ἰχθύων φησίν·
 ‘ἰουλίδας ἕψειν μὲν ἐν ἅλμῃ, ὀπτᾶν δ’ ἐπὶ τηγάνου.’
 Νουμήνιος δέ ( fr. 5 B )· 
 κεῖνο δὲ δὴ σκέπτοιο, τό κεν καὶ ἰουλίδα μάργον 
 πολλὸν ἀποτροπόῳτο καὶ ἰοβόλον σκολόπενδραν. 
 ἰούλους δ’ ὁ αὐτὸς ὀνομάζει τὰ ἔντερα
 τῆς γῆς διὰ τούτων ( fr. 1 B )· 
 
 καὶ δὲ σύ γε μνήσαιο δελείατος, ὅττι παρ’ ἄκρα 
 δήεις αἰγιαλοῖο γεώλοφα· οἳ μὲν ἴουλοι 
 κέκληνται, μέλανες, γαιηφάγοι, ἔντερα γαίης. 
 ἠὲ καὶ ἑρπήλας δολιχήποδας, ὁππότε πέτραι 
 ἀμμώδεις κλύζωνται ἐπ’ ἄκρῃ κύματος ἀγῇ, 
 ἔνθεν ὀρύξασθαι θέμεναί τ’ εἰς ἄγγος ἀολλεῖς.

ΚΙΧΛΑΙ καὶ ΚΟΣΣΥΦΟΙ. διὰ τοῦ ητα 
 Ἀττικοὶ κίχλην λέγουσι, καὶ ὁ λόγος οὕτως ἔχει. τὰ γὰρ εἰς
 λα λήγοντα θηλυκὰ πρὸ τοῦ λ ἕτερον λ 
 ἔχει, Σκύλλα, σκίλλα, κόλλα, βδέλλα, ἅμιλλα, ἄμαλλα· τὰ δὲ
 εἰς λη οὐκέτι, ὁμίχλη, φύτλη,
 γενέθλη, αἴγλη, τρώγλη. ὁμοίως οὖν καὶ τρίγλη. Κρατῖνος
 ( I 106 K )· 
 τρίγλην δ’ εἰ μὲν ἐδηδοκοίη τένθου τινὸς ἀνδρός. 
 Διοκλῆς δ’ ἐν πρώτῳ Ὑγιεινῶν ‘οἱ δὲ πετραῖοι,
 φησίν, καλούμενοι μαλακόσαρκοι, κόσσυφοι, κίχλαι, πέρκαι,
 κωβιοί, φυκίδες, ἀλφηστικός.’ Νουμήνιος δ’ ἐν Ἁλιευτικῷ
 ( fr. 17 B )· 
 γλαύκους ἢ ὀρφῶν ἔναλον γένος ἠὲ μελάγχρων 
 κόσσυφον ἢ κίχλας ἁλιειδέας. 
 Ἐπίχαρμος δ’ ἐν Ἥβας γάμῳ ( p. 232 L )·
 
 βαμβραδόνες τε καὶ κίχλαι λαγοὶ δράκοντές τ᾽
 ἄλκιμοι. 
 Ἀριστοτέλης δ’ ἐν τῷ περὶ ζωικῶν ( p. 297
 R )· ‘καὶ τὰ μὲν μελανόστικτα, ὥσπερ κόσσυφος, τὰ
 δὲ ποικιλόστικτα, ὥσπερ κίχλη.’ Παγκράτης δ’ ὁ Ἀρκὰς ἐν
 ἔργοις θαλαττίοις τὴν κίχλην πολλοῖς ὀνόμασί φησι
 καλεῖσθαι· 
 
 οἷς ἤδη κίχλην οἰνώδεα, τὴν καλαμῆες 
 σαῦρον κικλήσκουσι καὶ αἰολίην, ὀρφίσκον, 
 πιότατον κεφαλῇ. 
 Νίκανδρος δ’ ἐν τετάρτῳ Ἑτεροιουμένων φησίν
 ( fr. 59 Schn )· 
 ἢ σκάρον ἢ κίχλην πολυώνυμον.

ΚΑΠΡΟΣ καὶ ΚΡΕΜΥΣ. Ἀριστοτέλης ἐν τῷ περὶ ζῴων φησί
 ( p. 296 R )· ‘τὰ δὲ ἀνόδοντα καὶ λεῖα ὡς
 ῥαφίς. καὶ τὰ μὲν λιθοκέφαλα ὡς κρέμυς, τὰ δὲ σκληρότατα,
 τραχύδερμα ὡς κάπρος. καὶ τὰ μὲν δίραβδα ὥσπερ σεσερῖνος,
 τὰ δὲ πολύραβδα καὶ ἐρυθρόγραμμα ὡς σάλπη.’ τοῦ δὲ κάπρου
 μνημονεύει καὶ Δωρίων καὶ Ἐπαίνετος. Ἀρχέστρατος δέ φησιν
 ( fr. 23 R )· 
 αὐτὰρ ἐς Ἀμβρακίαν ἐλθὼν εὐδαίμονα χώραν 
 τὸν κάπρον ἂν ἐσίδῃς ὠνοῦ καὶ μὴ κατάλειπε, 
 κἂν ἰσόχρυσος ἔῃ, μή σοι νέμεσις καταπνεύσῃ 
 δεινὴ ἀπ’ ἀθανάτων· τὸ γάρ ἐστιν νέκταρος ἄνθος. 
 τούτου δ’ οὐ θέμις ἐστὶ φαγεῖν θνητοῖσιν
 ἅπασιν 
 οὐδ’ ἐσιδεῖν ὄσσοισιν, ὅσοι μὴ πλεκτὸν ὕφασμα 
 σχοίνου ἑλειοτρόφου κοῖλον χείρεσσιν ἔχοντες 
 εἰώθασι δονεῖν ψήφους αἴθωνι λογισμῷ 
 ἄρθρων μηλείων ἐπὶ γῆν δωρήματα βάλλων.

ΚΙΘΑΡΟΣ. Ἀριστοτέλης ἐν τῷ περὶ ζῴων ἢ περὶ ἰχθύων
 ( p. 308 R ) ‘ὁ κίθαρος, φησί, καρχαρόδους,
 μονήρης, φυκοφάγος, τὴν γλῶτταν ἀπολελυμένος, καρδίαν
 λευκὴν ἔχων καὶ πλατεῖαν.’ Φερεκράτης Δουλοδιδασκάλῳ
 ( I 155 K )· 
 
 κίθαρος γεγενῆσθαι κἀγοράζειν κίθαρος ὤν. 
 Β. ἀγαθόν γ’ ὁ κίθαρος καὶ πρὸς Ἀπόλλωνος πάνυ. 
 Α. ἐκεῖνο θράττει μ᾽, ὅτι λέγουσιν, ὦ ᾽γαθή, 
 ἔνεστιν ἐν κιθάρῳ τι κακόν. 
 Ἐπίχαρμος Ἥβας γάμῳ ( p. 234 L )·
 
 ἦν δ’ ὑαινίδες τε βούγλωσσοί τε καὶ
 κίθαρος ἐνῆς. 
 ὅτι δὲ διὰ τὸ ὄνομα ἱερὸς εἶναι νενόμισται τοῦ
 Ἀπόλλωνος εἴρηκεν Ἀπολλόδωρος. Καλλίας δ’ ἢ Διοκλῆς Κύκλωψι
 ( I 694 K )· 
 κίθαρος ὀπτὸς καὶ βατὶς θύννου τε κεφάλαιον τοδί. 
 ὁ δ’ Ἀρχέστρατος ἐν τῇ Ἡδυπαθείᾳ ( fr. 27
 R )· 
 κίθαρον δὲ κελεύω, 
 ἂν μὲν λευκὸς ἔῃ .... στερεός τε πεφύκῃ, 
 ἕψειν εἰς ἅλμην καθαρὰν βαιὰ φύλλα καθέντα· 
 ἂν δ’ ᾖ πυρρὸς ἰδεῖν καὶ μὴ λίαν μέγας, ὀπτᾶν 
 ὀρθῇ κεντήσαντα δέμας νεοθῆγι μαχαίρᾳ. 
 καὶ πολλῷ τυρῷ καὶ ἐλαίῳ τοῦτον ἄλειφε· 
 χαίρει γὰρ δαπανῶντας ὁρῶν, ἐστὶν δ’ ἀκόλαστος.

ΚΟΡΔΥΛΟΣ. τοῦτον Ἀριστοτέλης φησὶν ( p. 309 R )
 ἀμφίβιον εἶναι καὶ τελευτᾶν ὑπὸ τοῦ ἡλίου αὐανθέντα.
 Νουμήνιος δ’ ἐν Ἁλιευτικῷ κουρύλον αὐτὸν καλεῖ ( fr. 2
 Birt )· 
 τοῖσί κεν ἄρμενα πάντα παροπλίσσαιο δέλετρα 
 κουρύλον ἢ πειρῆνα ἢ εἰναλίην ἕρπηλαν. 
 μέμνηται δὲ καὶ κορδυλίδος ἐν τούτοις ( fr.
 10 B )· 
 ἢ μύας ἢ ἵππους ἠὲ γλαύκην κορύδυλιν.

ΚΑΜΜΟΡΟΙ. Ἐπίχαρμος ἐν Ἥβας γάμῳ ( p. 232 L )·
 
 ἔτι δὲ πὸτ τούτοισι βῶκες, σμαρίδες, ἀφύαι,
 κάμμοροι. 
 καὶ Σώφρων δ’ ἐν γυναικείοις μίμοις ( fr. 34
 Bo ) αὐτῶν μέμνηται. ἐστὶ δὲ καρίδων γένος καὶ ὑπὸ
 Ῥωμαίων οὕτως καλοῦνται.

ΚΑΡΧΑΡΙΑΙ. Νουμήνιος ὁ Ἡρακλεώτης ἐν τῷ Ἁλιευτικῷ φησιν
 ( fr. 11 Birt )· 
 ἄλλοτε καρχαρίην, ὁτὲ δὲ ῥόθιον ψαμαθῖδα. 
 Σώφρων Θυννοθήρᾳ ( fr. 56 Bo )· ‘ἁ δὲ
 γαστὴρ ὑμέων καρχαρίας, ὅκκα τινὸς δῆσθε.’ Νίκανδρος ὁ
 Κολοφώνιος ἐν ταῖς Γλώσσαις τὸν καρχαρίαν καλεῖσθαί φησι
 ( fr. 137 Sch. ) καὶ λάμιαν καὶ σκύλλαν.

ΚΕΣΤΡΕΥΣ. Ἱκέσιός φησι· ‘τῶν δὲ καλουμένων λευκίσκων πλέονά
 ἐστιν εἴδη. λέγονται γὰρ οἳ μὲν κέφαλοι, οἳ δὲ κεστρεῖς,
 ἄλλοι δὲ χελλῶνες, οἳ δὲ μυξῖνοι. ἄριστοι δ’ εἰσὶν οἱ
 κέφαλοι καὶ πρὸς τὴν γεῦσιν καὶ πρὸς τὴν εὐχυλίαν. δεύτεροι
 δ’ εἰσὶ τούτων οἱ λεγόμενοι κεστρεῖς, ἥσσονες δ’ οἱ
 μυξῖνοι· καταδεέστεροι δὲ πάντων οἱ χελλῶνες, οἱ λεγόμενοι
 βάκχοι. εὔχυλοι δέ εἰσι σφόδρα καὶ οὐ πολύτροφοι καὶ
 εὐέκκριτοι.’ Δωρίων δ’ ἐν τῷ περὶ ἰχθύων τῶν κεστρέων τὸν
 μὲν θαλάττιον ἐκτίθεται, τὸν δὲ ποτάμιον οὐ δοκιμάζει, εἴδη
 δὲ τοῦ θαλαττίου κέφαλον καὶ νῆστιν. τὸν δὲ κατὰ τῆς
 κεφαλῆς τοῦ κεστρέως ἐχῖνον σφόνδυλον ὀνομάζει διαφέρειν τέ
 φησι κεφάλου κεφαλῖνον, ὃν καὶ βλεψίαν καλεῖσθαι.
 Ἀριστοτέλης δ’ ἐν πέμπτῳ μορίων ( p. 543 b 14 )
 ‘ἄρχονται μέν, φησί, κύειν τῶν κεστρέων
 οἱ μὲν χελλῶνες Ποσειδεῶνος μηνὸς καὶ ὁ σαργὸς καὶ ὁ μύξος
 καλούμενος καὶ ὁ κέφαλος· κύουσι δὲ τριάκοντα ἡμερῶν. ἔνιοι
 δὲ τῶν κεστρέων οὐ γίνονται ἐκ συνδυασμοῦ, ἀλλὰ φύονται ἐκ
 τῆς ἰλύος καὶ τῆς ἄμμου.’ ἐν δ’ ἄλλοις φησὶν ὁ Ἀριστοτέλης
 ( p. 307 R )· ‘ὁ κεστρεὺς καρχαρόδους ὢν οὐκ
 ἀλληλοφαγεῖ, ἅτε δὴ οὐδ’ ὅλως σαρκοφαγῶν. ἐστὶ δὲ ὃ μέν τις
 κέφαλος, ὃ δὲ χελλών, ὃ δὲ φεραῖος. καὶ ὁ μὲν χελλὼν πρὸς
 τῇ γῇ νέμεται, ὁ δὲ φεραῖος οὔ. καὶ τροφῇ χρῆται ὁ μὲν
 φεραῖος τῇ ἀφ’ αὑτοῦ γενομένῃ μύξῃ, ὁ δὲ χελλὼν ἄμμῳ καὶ
 ἰλύι. λέγεται δὲ καὶ ὅτι τὸν γόνον τῶν κεστρέων οὐδὲν τῶν
 θηρίων κατεσθίει, ἐπεὶ οὐδ᾽ οἱ κεστρεῖς οὐδένα
 τῶν ἰχθύων.’ Εὐθύδημος δ’ ὁ Ἀθηναῖος ἐν τῷ περὶ ταρίχων
 εἴδη κεστρέων εἶναι κέφαλον καὶ σφηνέα καὶ
 δακτυλέα. καὶ κεφάλους μὲν λέγεσθαι διὰ τὸ βαρυτέραν τὴν
 κεφαλὴν ἔχειν, σφηνέας δὲ ὅτι λαγαροὶ καὶ τετράγωνοι. τὰ δὲ
 τῶν δακτυλέων τὸ πλάτος ἔχει ἔλασσον τῶν δυεῖν δακτύλων.
 θαυμαστοὶ δ’ εἰσὶ τῶν κεστρέων οἱ περὶ Ἄβδηρα ἁλισκόμενοι,
 ὡς καὶ Ἀρχέστρατος εἴρηκε ( fr. 26 R ), δεύτεροι
 δὲ οἱ ἐκ Σινώπης.

καλοῦνται δὲ οἱ κεστρεῖς ὑπό τινων πλῶτες, ὥς φησι Πολέμων
 ἐν τῷ περὶ τῶν ἐν Σικελίᾳ ποταμῶν ( fr. 82 Pr ).
 καὶ Ἐπίχαρμος δ’ ἐν Μούσαις οὕτως αὐτοὺς ὀνομάζει ( p.
 239 L )· 
 αἰολίαι πλῶτές τε κυνόγλωσσοί τ᾽, ἐνῆν δὲ
 σκιαθίδες. 
 Ἀριστοτέλης δ’ ἐν τῷ περὶ ζῴων ἠθῶν καὶ βίων φησίν ( p. 610 b 14 ), ὅτι
 ζῶσιν οἱ κεστρεῖς κἂν ἀφαιρεθῶσι τὰς κέρκους. ἀπεσθίεται δ᾽
 ὁ μὲν κεστρεὺς ὑπὸ λάβρακος, ὁ δὲ γόγγρος ὑπὸ μυραίνης. ἡ
 δὲ λεγομένη παροιμία ‘κεστρεὺς νηστεύει’ ἐπὶ τῶν
 δικαιοπραγούντων ἀκούεται, ἐπειδὴ οὐ σαρκοφαγεῖ ὁ κεστρεύς.
 Ἀναξίλας ἐν Μονοτρόπῳ Μάτωνα τὸν σοφιστὴν ἐπὶ γαστριμαργίᾳ
 διαβάλλων φησί ( II 269 K )· 
 τοῦ κεστρέως κατεδήδοκεν τὸ κρανίον 
 ἀναρπάσας Μάτων· ἐγὼ δ’ ἀπόλλυμαι. 
 ὁ δὲ καλὸς Ἀρχέστρατός φησι ( fr. 25
 R )· 
 κεστρέα δ’ Αἰγίνης ἐξ ἀμφιρύτης ἀγόραζε, 
 ἀνδράσι τ’ ἀστείοισιν ὁμιλήσεις. 
 Διοκλῆς Θαλάττῃ ( I 767 K )· 
 ἅλλεται δ’ ὑφ’ ἡδονῆς 
 κεστρεύς.

ὅτι δὲ εἶδος κεστρέων οἱ νήστεις Ἄρχιππος Ἡρακλεῖ γαμοῦντί
 φησιν ( I 681 K )· 
 νήστεις κεστρέας, κεφάλους. 
 Ἀντιφάνης Λάμπωνι ( II 68 K )· 
 κεστρεῖς ἔχων, ἀλλ’ οὐ στρατιώτας τυγχάνεις 
 νήστεις. 
 Ἄλεξις Φρυγί ( II 390 K )· 
 ἐγὼ δὲ κεστρεὺς νῆστις οἴκαδ’ ἀποτρέχω. 
 Ἀμειψίας Ἀποκοτταβίζουσιν ( I 670 K )·
 
 ἐγὼ δ’ ἰὼν πειράσομαι 
 εἰς τὴν ἀγορὰν ἔργον λαβεῖν· ἧττόν γ’ ἂν οὖν 
 νῆστις καθάπερ κεστρεὺς ἀκολουθήσεις ἐμοί. 
 Εὔφρων Αἰσχρᾷ ( IV 489 M )· 
 Μίδας δὲ κεστρεύς ἐστι· νῆστις περιπατεῖ. 
 
 Φιλήμων Συναποθνῄσκουσιν ( II 501 K )·
 
 ἠγόρασα νῆστιν κεστρέ’ ὀπτὸν οὐ μέγαν. 
 Ἀριστοφάνης Γηρυτάδῃ ( I 430 K )·
 
 ἆρ’ ἔνδον ἀνδρῶν κεστρέων ἀποικία; 
 ὡς μὲν γάρ ἐστε νήστιδες, γινώσκεται. 
 Ἀναξανδρίδης Ὀδυσσεῖ ( II 148 K )·
 
 τὰ πόλλ’ ἄδειπνος περιπατεῖ, κεστρῖνός ἐστι
 νῆστις. 
 Εὔβουλος Ναυσικάᾳ ( II 188 K )· 
 ὃς νῦν τετάρτην ἡμέραν βαπτίζεται, 
 νῆστιν πονηροῦ κεστρέως τρίβων βίον.

τούτων ποτὲ λεχθέντων ἐπὶ τῷ καλῷ τούτῳ ὄψῳ τῶν κυνικῶν τις
 ἑσπέριος ἐλθὼν ἔφη ‘ἄνδρες φίλοι, μὴ καὶ ἡμεῖς
 νηστείαν ἄγομεν Θεσμοφορίων τὴν μέσην ἄγομεν·
 δίκην γὰρ κεστρέων νηστεύομεν; ὡς γὰρ ὁ Δίφιλός φησιν ἐν
 Λημνίαις ( II 558 K )· 
 οὗτοι δεδειπνήκασιν· ὁ δὲ τάλας ἐγὼ 
 κεστρεὺς ἂν εἴην ἕνεκα νηστείας ἄκρας.’ 
 ὑπολαβὼν δὲ Μυρτίλος· 
 ‘καὶ στῆτ’ ἐφεξῆς, 
 ἔφη, κατὰ τὸν Θεοπόμπου Ἡδυχάρην ( I 736
 K )· 
 κεστρέων νῆστις χορός, 
 λαχάνοισιν ὥσπερ χῆνες ἐξενισμένοι. 
 οὐ πρότερον γάρ τινος μεταλήψεσθε, ἕως ἂν ἢ ὑμεῖς
 ἢ ὁ συμμαθητὴς ὑμῶν Οὐλπιανὸς εἴπητε διὰ τί νῆστις μόνος
 τῶν ἰχθύων ὁ κεστρεὺς καλεῖται.’ καὶ ὁ Οὐλπιανὸς ἔφη· ‘ὅτι
 οὐδὲν δέλεαρ ἐσθίει ἔμψυχον, καὶ ἀνελκυσθεὶς δ’ οὐ
 δελεάζεται οὔτε σαρκὶ οὔτ’ ἄλλῳ τινὶ ἐμψύχῳ, ὡς Ἀριστοτέλης
 ἱστορεῖ ( h. an. 591 b 2 ) 
 φάσκων ὅτι μὴ νῆστις ὢν φαῦλός ἐστι καὶ ὅτι ἐὰν φοβηθῇ
 κρύπτει τὴν κεφαλὴν ὡς τὸ πᾶν κρύπτων σῶμα. Πλάτων τε ἐν
 Ἑορταῖς φησιν ( I 608 K )· 
 ἐξιόντι μὲν γὰρ 
 ἁλιεὺς ἀπήντησεν φέρων μοι κεστρέας, 
 ἰχθῦς ἀσίτους καὶ πονηροὺς ἔν γ’ ἐμοί, 
 σὺ δέ μοι εἰπέ, ὦ Θετταλὸν πάλαισμα Μυρτίλε, διὰ
 τί οἱ ἰχθύες ὑπὸ τῶν ποιητῶν ἔλλοπες καλοῦνται.’ καὶ ὅς·
 ‘ἤτοι διὰ τὸ ἄφωνοι εἶναι· βούλονται γὰρ κατὰ τὴν ἀναλογίαν
 ἴλλοπές τινες εἶναι διὰ τὸ εἴργεσθαι φωνῆς. ἐστὶ γὰρ τὸ μὲν
 ἴλλεσθαι εἴργεσθαι, ἡ δὲ ὂψ φωνή. καὶ γὰρ τοῦτ’ ἀγνοεῖς
 ἔλλοψ τις ὤν. ἐγὼ δὲ κατὰ τὸν σοφὸν Ἐπίχαρμον ( p. 262
 L ) μηδὲν ἀποκρινομένου τοῦ κυνὸς 
 τὰ πρὸ τοῦ δύ’ ἄνδρες ἔλεγον, εἷς ἐγὼν ἀποχρέω, 
 καὶ φημὶ ἔλλοπες διὰ τὸ εἶναι λεπιδωτοί. λέξω δὲ
 καὶ μὴ προβληθέντος διὰ τί οἱ Πυθαγορικοὶ τῶν μὲν ἄλλων
 ἐμψύχων μετρίως ἅπτονται, τινὰ δὲ καὶ θύοντες, ἰχθύων μόνων
 οὐ γεύονται τὸ παράπαν .... ἢ διὰ τὴν ἐχεμυθίαν; θεῖον γὰρ
 ἡγοῦνται τὴν σιωπήν. ἐπεὶ οὖν καὶ ὑμεῖς, ὦ Μολοττικοὶ
 κύνες, πάντα μὲν σιωπᾶτε, πυθαγορίζετε δὲ οὔ, ἡμεῖς μὲν
 ἄλλους ἰχθυολογήσομεν.’

ΚΟΡΑΚΙΝΟΣ. ‘οἱ μὲν θαλάττιοι, φησὶν Ἱκέσιος, ὀλιγότροφοι
 καὶ εὐέκκριτοι, εὐχυλίᾳ δὲ μέσοι.’ Ἀριστοτέλης δ’ ἐν πέμπτῳ
 ζῴων μορίων ( p. 543 a 30 ) συμβαίνειν μέν φησι
 σχεδὸν πᾶσι τοῖς ἰχθύσι ταχεῖαν γίνεσθαι
 τὴν αὔξησιν, οὐχ ἥκιστα δὲ κορακίνῳ. τίκτει δὲ
 πρὸς τῇ γῇ καὶ τοῖς βρυώδεσι καὶ δασέσι. Σπεύσιππος δ’ ἐν
 δευτέρῳ Ὁμοίων ἐμφερεῖς φησιν εἶναι μελάνουρον καὶ
 κορακῖνον. Νουμήνιος δ’ ἐν Ἁλιευτικῷ φησι ( fr. 12
 Birt )· 
 ῥηιδίως ἕλκοιο καὶ αἰολίην κορακῖνον. 
 μήποτ’ οὖν καὶ οἱ παρ’ Ἐπιχάρμῳ αἰολίαι λεγόμενοι
 ἐν Μούσαις ( p. 239 L ) κορακῖνοί εἰσι. φησὶ
 γάρ· 
 αἰολίαι πλῶτές τε κυνόγλωσσοί τε. 
 ἐν δὲ Ἥβας γάμῳ ( p. 233 L ) καὶ τῶν
 αἰολιῶν μνημονεύει ὡς διαφόρων· 
 μύες ἀλφησταί τε κορακῖνοί τε κοριοειδέες, 
 αἰολίαι πλῶτές τε κυνόγλωσσοί τε. 
 Εὐθύδημος δ’ ἐν τῷ περὶ ταρίχων τὸν κορακῖνόν
 φησιν ὑπὸ πολλῶν σαπέρδην προσαγορεύεσθαι. ὁμοίως δ’ εἴρηκε
 καὶ Ἡρακλέων ὁ Ἐφέσιος, ἔτι δὲ Φυλότιμος ἐν Ὀψαρτυτικῷ. ὅτι
 δὲ καὶ πλατιστακὸς καλεῖται ὁ σαπέρδης, καθάπερ καὶ ὁ
 κορακῖνος, Παρμένων φησὶν ὁ Ῥόδιος ἐν πρώτῳ μαγειρικῆς
 διδασκαλίας. Ἀριστοφάνης δ’ ἐν Τελμησσεῦσι ( I 527
 K ) ‘μελανοπτερύγων, ἔφη, κορακίνων.’
 ὑποκοριστικῶς δὲ ὠνόμασεν αὐτοὺς Φερεκράτης ἐν Ἐπιλήσμονι
 ( I 160 K )· 
 τοῖς σοῖσι συνὼν κορακινιδίοις 
 καὶ μαινιδίοις. 
 Ἄμφις δ’ ἐν Ἰαλέμῳ ( II 242 K )· 
 ὅστις κορακῖνον ἐσθίει θαλάττιον 
 γλαύκου παρόντος, οὗτος οὐκ ἔχει φρένας. 
 οἱ δὲ Νειλῶται κορακῖνοι ὅτι γλυκεῖς καὶ εὔσαρκοι,
 ἔτι δὲ ἡδεῖς, οἱ πεπειραμένοι ἴσασιν. ὠνομάσθησαν δὲ διὰ τὸ διηνεκῶς τὰς κόρας κινεῖν καὶ
 οὐδέποτε παύεσθαι. καλοῦσι δ’ αὐτοὺς οἱ Ἀλεξανδρεῖς
 πλάτακας ἀπὸ τοῦ περιέχοντος.

ΚΥΠΡΙΝΟΣ. τῶν σαρκοφάγων καὶ οὗτος, ὡς Ἀριστοτέλης ἱστορεῖ
 ( p. 309 R ), καὶ συναγελαστικῶν. τὴν δὲ
 γλῶτταν οὐχ ὑπὸ τῷ στόματι, ἀλλ’ ὑπὸ τὸ στόμα κέκτηται.
 Δωρίων δ’ αὐτὸν ἐν τοῖς λιμναίοις καὶ ποταμίοις καταλέγων
 γράφει οὕτως· ‘λεπιδωτόν, ὃν καλοῦσί τινες κυπρῖνον.’

ΚΩΒΙΟΙ. πολύχυλοι, ὥς φησιν Ἱκέσιος, εὐστομίᾳ διαφέροντες,
 εὐέκκριτοι, ὀλιγότροφοι καὶ κακόχυμοι. διαφέρουσι δ᾽
 εὐστομίᾳ οἱ λευκότεροι τῶν μελάνων. ἡ δὲ τῶν χλωρῶν κωβιῶν
 σὰρξ χαυνοτέρα ἐστὶν καὶ ἀλιπεστέρα· καὶ χυλὸν ἐλάττονα καὶ
 λεπτότερον ἐναφιᾶσι, τροφιμώτεροί τ’ εἰσὶ διὰ τὸ μέγεθος.
 Διοκλῆς φησι τοὺς πετραίους αὐτῶν μαλακοσάρκους εἶναι.
 Νουμήνιος δ’ ἐν Ἁλιευτικῷ κώθους αὐτοὺς καλεῖ ( fr. 10
 Birt )· 
 ἢ σκάρον ἢ κῶθον τροφίην καὶ ἀναιδέα λίην. 
 καὶ Σώφρων ἐν τῷ Ἀγροιώτῃ ( fr. 52
 Bo )· ‘κωθωνοπλύται’ φησὶ καὶ τὸν τοῦ θυννοθήρα δὲ
 υἱὸν ἴσως ἀπὸ τούτου Κωθωνίαν προσηγόρευσεν. Σικελιῶται δ᾽
 εἰσὶν οἱ τὸν κωβιὸν κώθωνα καλοῦντες, ὡς Νίκανδρός φησιν ὁ
 Κολοφώνιος ἐν ταῖς Γλώτταις ( fr. 141 Sch ) καὶ
 Ἀπολλόδωρος ἐν τοῖς περὶ Σώφρονος. Ἐπίχαρμος δ’ ἐν Ἥβας
 γάμῳ κωβιοὺς ὀνομάζει ( p. 234 L )· 
 τρυγόνες τ’ ὀπισθόκεντροι καὶ μάλ’ ἁδροὶ κωβιοί. 
 
 Ἀντιφάνης δ’ ἐν Τίμωνι ἐπαινῶν τοὺς κωβιοὺς καὶ
 ὁπόθεν εἰσὶ κάλλιστοι δηλοῖ διὰ τούτων ( II 100
 K )· 
 ἥκω πολυτελῶς ἀγοράσας εἰς τοὺς γάμους, 
 λιβανωτὸν ὀβολοῦ τοῖς θεοῖς καὶ ταῖς θεαῖς 
 πάσαισι, τοῖς δ’ ἥρωσι τὰ ψαίστ’ ἀπονεμῶ. 
 ἡμῖν δὲ τοῖς θνητοῖς ἐπριάμην κωβιούς. 
 ὡς προσβαλεῖν δ’ ἐκέλευσα τὸν τοιχωρύχον, 
 τὸν ἰχθυοπώλην, ‘προστίθημι, φησί, σοὶ 
 τὸν δῆμον αὐτῶν· εἰσὶ γὰρ Φαληρικοί.’ 
 ἄλλοι δ’ ἐπώλουν, ὡς ἔοικ᾽, Ὀτρυνικούς. 
 Μένανδρος Ἐφεσίῳ ( IV 125 M )· 
 τῶν ἰχθυοπωλῶν ἀρτίως τις τεττάρων 
 δραχμῶν ἐτίμα κωβιοὺς .... σφόδρα. 
 ποταμίων δὲ κωβιῶν μνημονεύει Δωρίων ἐν τῷ περὶ
 ἰχθύων.

ΚΟΚΚΥΓΕΣ. Ἐπίχαρμος ( p. 283 L )· 
 κἀγλαοὶ κόκκυγες, οὓς παρσχίζομες 
 πάντας, ὀπτᾶντες δὲ χἀδύναντες αὐτοὺς χναύομες. 
 καὶ Δωρίων δέ φησι δεῖν αὐτοὺς ὀπτᾶν παρασχίσαντας
 κατὰ ῥάχιν καὶ παρηδύνειν χλόῃ, τυρῷ ῥοϊ ,
 σιλφίῳ, ἁλί, ἐλαίῳ· στρέφοντα δὲ ἀλείφειν καὶ ὑποπάσσειν
 ἁλὶ ὀλίγῳ, ἀφελόντα δὲ ὄξει ῥᾶναι. ἐρυθρὸν δ’ αὐτὸν καλεῖ
 ἀπὸ τοῦ συμβεβηκότος Νουμήνιος οὕτως ( fr. 15
 Birt )· 
 ἄλλοτ’ ἐρυθρὸν 
 κόκκυγ’ ἢ ὀλίγας πεμφηρίδας, ἄλλοτε σαῦρον.

ΚΥΩΝ ΚΑΡΧΑΡΙΑΣ. περὶ τούτων φησὶν Ἀρχέστρατος ὁ τῶν
 ὀψοφάγων Ἡσίοδος ἢ Θέογνις· ἦν δὲ καὶ ὁ
 Θέογνις περὶ ἡδυπάθειαν, ὡς αὐτὸς περὶ αὑτοῦ φησιν διὰ
 τούτων ( 997 B )· 
 τῆμος δ’ ἠέλιος μὲν ἐν αἰθέρι μώνυχας ἵππους 
 ἄρτι παραγγέλλοι μέσσατον ἦμαρ ἔχων, 
 δείπνου δὴ λήγοιμεν, ὅσου τινὰ θυμὸς ἀνώγοι 
 παντοίων ἀγαθῶν γαστρὶ χαριζόμενοι. 
 χέρνιβα δ’ αἶψα θύραζε φέροι, στεφανώματα δ’ εἴσω 
 εὐειδὴς ῥαδινῇς χερσὶ Λάκαινα κόρη. 
 οὐδὲ τὸ παιδεραστεῖν ἀπαναίνεται ὁ σοφὸς οὗτος·
 λέγει γοῦν ( 993 B )· 
 εἶτ’ εἴησα καλὴν μὲν ἐφίμερον ὕμνον ἀείδειν, 
 ἆθλον δ’ ἐν μέσσῳ παῖς καλὸς ἄνθος ἔχων 
 σοί τ’ εἴη καὶ ἐμοὶ σοφίης πέρι δηριόωσι, 
 γνοίης χ’ ὅσσον ὄνων κρέσσονες ἡμίονοι. 
 ὁ δ’ οὖν Ἀρχέστρατος ἐν ταῖς καλαῖς ταύταις
 ὑποθήκαις παραινεῖ ( fr. 28 R )· 
 ἐν δὲ Τορωναίων ἄστει τοῦ καρχαρία χρὴ 
 τοῦ κυνὸς ὀψωνεῖν ὑπογάστρια κοῖλα κάτωθεν. 
 εἶτα κυμίνῳ ταῦτα πάσας ἁλὶ μὴ συχνῷ ὄπτα· 
 ἄλλο δ’ ἐκεῖσε, φίλη κεφαλή, μηδὲν προσενέγκῃς, 
 εἰ μὴ γλαυκὸν ἔλαιον. ἐπειδὰν δ’ ὀπτὰ γένηται, 
 ἤδη τριμμάτιόν τε φέρειν καὶ ἐκεῖνα μετ’ αὐτοῦ. 
 ὅσσα δ’ ἂν ἐν λοπάδος κοίλης πλευρώμασιν ἕψῃς, 
 μήθ’ ὕδατος πηγὴν .... μήτ’ οἴνινον ὄξος 
 συμμίξῃς, ἀλλ’ αὐτὸ μόνον κατάχευον ἔλαιον 
 αὐχμηρόν τε κύμινον, ὁμοῦ δ’ εὐώδεα φύλλα. 
 
 ἕψε δ’ ἐπ’ ἀνθρακιῆς φλόγα τούτοις μὴ προσενεγκὼν 
 καὶ κίνει πυκινῶς, μὴ προσκαυθέντα λάθῃ σε. 
 ἀλλ’ οὐ πολλοὶ ἴσασι βροτῶν τόδε θεῖον ἔδεσμα 
 οὐδ’ ἔσθειν ἐθέλουσιν, ὅσοι κεπφαττελεβώδη 
 ψυχὴν κέκτηνται θνητῶν εἰσίν τ’ ἀπόπληκτοι 
 ὡς ἀνθρωποφάγου τοῦ θηρίου ὄντος. ἅπας δὲ 
 ἰχθὺς σάρκα φιλεῖ βροτέαν, ἄν που περικύρσῃ. 
 τούτου τοῦ ἰχθύος μέρος ἐστὶ καὶ ὁ ὑπὸ Ῥωμαίων
 καλούμενος θυρσίων, ἥδιστος ὢν καὶ τρυφερώτατος.

ΛΑΒΡΑΚΕΣ. οὗτοι, ὡς Ἀριστοτέλης ἱστορεῖ ( p. 310
 R ), μονήρεις εἰσὶ καὶ σαρκοφάγοι. γλῶσσαν δ᾽
 ἔχουσιν ὀστώδη καὶ προσπεφυκυῖαν, καρδίαν τρίγωνον· ἐν δὲ
 πέμπτῳ ζῴων μορίων ( p. 543 b 3 ) τίκτειν αὐτοὺς
 καθάπερ τοὺς κεστρεῖς καὶ χρυσόφρυας μάλισθ’ οὗ ἂν ποταμοὶ
 ῥέωσι. τίκτουσι δὲ χειμῶνος καὶ τίκτουσι δίς. Ἱκέσιος δέ
 φησιν ὅτι οἱ λάβρακες εὔχυλοί εἰσι καὶ οὐ πολύτροφοι, πρὸς
 δὲ τὴν ἔκκρισιν ἥσσονες, εὐστομίᾳ δὲ πρῶτοι κρίνονται.
 ὠνομάσθη δ’ ὁ ἰχθὺς παρὰ τὴν λαβρότητα. λέγεται δὲ ὅτι καὶ
 συνέσει τῶν ἄλλων ἰχθύων διαφέρει, ἐπινοητικὸς ὢν τοῦ
 διασῴζειν ἑαυτόν. διὸ καὶ ὁ κωμῳδιοποιὸς Ἀριστοφάνης φησί
 ( I 543 K )· 
 λάβραξ ὁ πάντων ἰχθύων σοφώτατος. 
 Ἀλκαῖος δ’ ὁ μελοποιὸς μετέωρόν φησιν αὐτὸν
 νήχεσθαι ( fr. 107 B4 ). ὁ δὲ σοφὸς Ἀρχέστρατος
 ( fr. 53 R )· 
 λάμβανε δ’ ἐκ Γαίσωνος ὅταν Μίλητον ἵκηαι, 
 κεστρέα τὸν κέφαλον καὶ τὸν θεόπαιδα λάβρακα. 
 
 εἰσὶ γὰρ ἐνθάδ’ ἄριστοι· ὁ γὰρ τόπος ἐστὶ
 τοιοῦτος. 
 πιότεροι δ’ ἕτεροι πολλοὶ Καλυδῶνί τε κλεινῇ 
 Ἀμβρακίᾳ τ’ ἐνὶ πλουτοφόρῳ Βόλβῃ τ’ ἐνὶ λίμνῃ· 
 ἀλλ’ οὐκ εὐώδη γαστρὸς κέκτηνται ἀλοιφὴν 
 οὐδ’ οὕτω δριμεῖαν. ἐκεῖνοι δ’ εἰσίν, ἑταῖρε, 
 τὴν ἀρετὴν θαυμαστοί. ὅλους δ’ αὐτοὺς ἀλεπίστους 
 ὀπτήσας μαλακοὺς χρηστῶς προσένεγκε δίχ’ ἅλμης. 
 μηδὲ προσέλθῃ σοί ποτε τοὔψον τοῦτο ποιοῦντι 
 μήτε Συρακόσιος μηθεὶς μήτ’ Ἰταλιώτης. 
 οὐ γὰρ ἐπίστανται χρηστῶς σκευαζέμεν ἰχθῦς, 
 ἀλλὰ διαφθείρουσι κακῶς τυροῦντες ἅπαντα 
 ὄξει τε ῥαίνοντες ὑγρῷ καὶ σιλφίου ἅλμῃ. 
 τῶν δὲ πετραίων ἰχθυδίων τῶν τρισκαταράτων 
 πάντων εἰσὶν ἄριστοι ἐπισταμένως διαθεῖναι 
 καὶ πολλὰς ἰδέας κομψῶς παρὰ δαιτὶ δύνανται 
 ὀψαρίων τεύχειν γλίσχρων ἡδυσματολήρων.

καὶ Ἀριστοφάνης δ’ ἐν Ἱππεῦσι μνημονεύει ὡς διαφόρων
 γινομένων τῶν περὶ τὴν Μίλητον λαβράκων, ὅταν οὕτως λέγῃ
 ( 361 )· 
 ἀλλ’ οὐ λάβρακας καταφαγὼν Μιλησίους κλονήσεις. 
 ἐν δὲ Λημνίαις ( I 487 K )· 
 οὐ κρανίον λάβρακος, οὐχὶ κάραβον πρίασθαι, 
 ὡς διαφόρου ὄντος τοῦ τῶν λαβράκων ἐγκεφάλου
 καθάπερ καὶ τοῦ τῶν γλαύκων. καὶ Εὔβουλος δ’ ἐν Τιτθαῖς
 φησι ( II 204 K )· 
 μὴ πολυτελῶς, ἀλλὰ καθαρείως· ὅ τι ἂν ᾖ 
 ὁσίας ἕνεκα, σηπίδια ἢ τευθίδια 
 
 πλεκτάνια μικρὰ πουλύποδος, νῆστίν τινα, 
 μήτραν, χόρια, πῦον, λάβρακος κρανίον 
 εὐμέγεθες. 
 ὁ δὲ Γαίσων, οὗ Ἀρχέστρατος μνημονεύει, ἡ Γαισωνὶς
 λίμνη ἐστὶ μεταξὺ Πριήνης καὶ Μιλήτου ἡνωμένη τῇ θαλάσσῃ,
 ὡς Νεάνθης ὁ Κυζικηνὸς ἱστορεῖ ἐν τῇ Ϛʹ τῶν
 Ἑλληνικῶν ( FHG III 3 ). Ἔφορος δ’ ἐν τῇ πέμπτῃ
 ( FHG I 260 ) ποταμὸν εἶναί φησι τὸν Γαίσωνα
 περὶ Πριήνην, ὃν εἰσρεῖν εἰς λίμνην. Ἄρχιππος ἐν Ἰχθύσι
 μνημονεύων τῶν λαβράκων φησίν ( I 684 K )·
 
 Αἰγύπτιος μιαρώτατος τῶν ἰχθύων κάπηλος, 
 Ἕρμαιος, ὃς βίᾳ δέρων ῥίνας γαλεούς τε πωλεῖ 
 καὶ τοὺς λάβρακας ἐντερεύων.

ΛΑΤΟΣ. τοῦτον κατὰ τὴν Ἰταλίαν κράτιστον εἶναί φησιν
 Ἀρχέστρατος λέγων οὕτως ( fr. 29 R )· 
 τὸν δὲ λάτον τὸν κλεινὸν ἐν Ἰταλίῃ πολυδένδρῳ 
 ὁ Σκυλλαῖος ἔχει πορθμός, θαυμαστὸν ἔδεσμα. 
 οἱ δ’ ἐν τῷ Νείλῳ ποταμῷ γινόμενοι λάτοι τὸ
 μέγεθος εὑρίσκονται καὶ ὑπὲρ διακοσίας λίτρας ἔχοντες. ὁ δὲ
 ἰχθὺς οὗτος λευκότατος ὢν καὶ ἥδιστός ἐστι πάντα τρόπον
 σκευαζόμενος, παραπλήσιος ὢν τῷ κατὰ τὸν Ἴστρον γινομένῳ
 γλάνιδι. φέρει δ’ ὁ Νεῖλος καὶ ἄλλα γένη πολλὰ ἰχθύων καὶ
 πάντα ἥδιστα, μάλιστα δὲ τὰ τῶν κορακίνων. πολλὰ γὰρ καὶ
 τούτων γένη. φέρει δὲ καὶ τοὺς μαιώτας καλουμένους, ὧν
 μνημονεύει Ἄρχιππος ἐν Ἰχθύσι διὰ τούτων ( I 684
 K )· 
 τοὺς μαιώτας καὶ σαπέρδας καὶ γλάνιδας. 
 εἰσὶ δὲ πολλοὶ περὶ τὸν Πόντον, φέροντες τὴν ὀνομασίαν ἀπὸ τῆς λίμνης τῆς Μαιώτιδος.
 Νειλῷοι δ’ εἰσὶν ἰχθύες, εἴ γ’ ἔτι μνημονεύειν δύναμαι
 πολυέτη τὴν ἀποδημίαν ἔχων, νάρκη μὲν ἡ ἡδίστη, χοῖρος,
 σῖμος, φάγρος, ὀξύρυγχος, ἀλλάβης, σίλουρος, συνοδοντίς,
 ἐλέωτρις, ἔγχελυς, θρίσσα, ἄβραμις, τύφλη, λεπιδωτός, φῦσα,
 κεστρεύς. εἰσὶ δὲ καὶ ἄλλοι οὐκ ὀλίγοι.

ΛΕΙΟΒΑΤΟΣ. οὗτος καλεῖται καὶ ῥίνη. ἐστὶ δὲ λευκόσαρκος, ὡς
 Ἐπαίνετος ἐν Ὀψαρτυτικῷ. Πλάτων Σοφισταῖς ( I 637
 K )· 
 κἂν ᾖ γαλεός, κἂν λειόβατος, κἂν ἔγχελυς.

ΜΥΡΑΙΝΑΙ. Θεόφραστος ἐν τῷ [ εʹ ] περὶ τῶν ἐν τῷ
 ξηρῷ διαιτωμένων ( fr. 171, 4 W ) ἔγχελύν φησιν
 καὶ μύραιναν πολὺν χρόνον δύνασθαι ἔξω τοῦ ὑγροῦ ζῆν διὰ τὸ
 μικρὰ ἔχειν βράγχια καὶ ὀλίγον δέχεσθαι τὸ ὑγρόν. τροφίμους
 δ’ αὐτὰς εἶναί φησιν ὁ Ἱκέσιος οὐχ ἧττον τῶν ἐγχέλεων, ἀλλὰ
 καὶ τῶν γόγγρων. Ἀριστοτέλης δὲ ἐν δευτέρῳ ζῴων μορίων
 ( p. 310 R ) ἐκ μικροῦ φησιν αὐτὴν ταχεῖαν
 τὴν αὔξησιν λαμβάνειν καὶ εἶναι καρχαρόδουν τίκτειν τε
 πᾶσαν ὥραν μικρὰ ᾠά. Ἐπίχαρμος δ’ ἐν Μούσαις χωρὶς τοῦ σ μυραίνας αὐτὰς καλεῖ οὑτωσὶ λέγων
 ( p. 239 L )· 
 οὔτε γόγγρων ὦν τι παχέων οὔτε μυραινᾶν
 ἀπῆς. 
 ὁμοίως δὲ καὶ Σώφρων ( fr. 68 Bo ).
 Πλάτων δ’ ἢ Κάνθαρος ἐν τῇ Συμμαχίᾳ ( I 640 K )
 σὺν τῷ σ · 
 βατίς τε καὶ σμύραινα 
 πρόσεστιν. 
 Δωρίων δ’ ἐν τῷ περὶ ἰχθύων τὴν ποταμίαν φησὶ μύραιναν ἔχειν μίαν ἄκανθαν μόνην,
 ὁμοίαν τῷ ὀνίσκῳ τῷ καλουμένῳ γαλλαρίᾳ. Ἀνδρέας δ’ ἐν τῷ
 περὶ δακέτων τῶν μυραινῶν φησιν δακούσας ἀναιρεῖν τὰς ἐξ
 ἔχεως, εἶναι δ’ αὐτὰς ἧττον καὶ περιφερεῖς καὶ 
 ποικίλας. Νίκανδρος δ’ ἐν Θηριακῷ ( 823 )·
 
 μυραίνης δ’ ἔκπαγλον, ἐπεὶ μογεροὺς ἁλιῆας 
 πολλάκις ἐμβρύξασα κατεπρήνιξεν ἐπάκτρων 
 εἰς ἅλα φυζηθέντας, ἐχετλίου ἐξαναδῦσα· 
 εἰ ἔτυμον κείνην γε σὺν οὐλοβόροις ἐχίεσσι 
 θόρνυσθαι, προλιποῦσαν ἁλὸς νόμον, ἠπείροισιν. 
 Ἀνδρέας δ’ ἐν τῷ περὶ τῶν ψευδῶς πεπιστευμένων
 ψεῦδός φησιν εἶναι τὸ μύραιναν ἔχει μίγνυσθαι προερχομένην
 ἐπὶ τὸ τεναγῶδες· οὐδὲ γὰρ ἐπὶ τενάγους ἔχεις νέμεσθαι,
 φιληδοῦντας ἀμμώδεσιν ἐρημίαις. Σώστρατος δὲ ἐν τοῖς περὶ
 ζῴων (ἐστὶ δὲ δύο ταῦτα βιβλία) συγκατατίθεται τῇ
 μίξει.

ΜΥΡΟΣ. ὁ δὲ μῦρος, ὥς φησιν Ἀριστοτέλης ἐν πέμπτῳ ζῴων
 μορίων ( p. 543 a 24 ), διαφέρει τῆς σμυραίνης.
 ἣ μὲν γὰρ ποικίλον καὶ ἀσθενέστερον, ὁ δὲ μῦρος λειόχρως
 καὶ ἰσχυρὸς καὶ τὸ χρῶμα ὅμοιον ἔχει ἴυγγι ὀδόντας τε
 ἔσωθεν καὶ ἔξωθεν. Δωρίων δὲ τὸν μῦρόν φησι τὰς διὰ σαρκὸς
 ἀκάνθας οὐκ ἔχειν, ἀλλ’ ὅλον εἶναι χρήσιμον καὶ ἁπαλὸν
 ὑπερβολῇ. εἶναι δὲ αὐτῶν γένη δύο· εἰσὶ γὰρ οἳ μὲν μέλανες,
 οἳ δ’ ὑποπυρρίζοντες, κρείσσονες δ’ εἰσὶν οἱ μελανίζοντες.
 Ἀρχέστρατος δὲ ὁ ἡδονικὸς φιλόσοφός φησιν ( fr. 32
 R )· 
 Ἰταλίας δὲ ... μεταξὺ κατὰ στενοκύμονα πορθμὸν 
 
 ἡ πλωτὴ μύραινα καλουμένη ἄν ποτε ληφθῇ, 
 ὠνοῦ· τοῦτο γάρ ἐστιν ἐκεῖ θαυμαστὸν ἔδεσμα.

ΜΑΙΝΙΔΕΣ. ταύτας φησὶν Ἱκέσιος εὐχυλοτέρας εἶναι τῶν
 κωβιῶν, λείπεσθαι δὲ εὐστομίᾳ καὶ τῷ πρὸς τὴν ἔκκρισιν τῆς
 κοιλίας συνεργεῖν. Σπεύσιππος δ’ ἐν δευτέρῳ Ὁμοίων ὅμοιά
 φησιν εἶναι τῇ μαινίδι βόακας καὶ σμαρίδας, ὧν μνημονεύειν
 καὶ Ἐπίχαρμον ἐν Γᾷ καὶ Θαλάσσᾳ οὕτως ( p. 224
 L )· 
 ὅκχ’ ὁρῇ βῶκάς τε πολλοὺς καὶ
 σμαρίδας. 
 Ἐπαίνετος δ’ ἐν Ὀψαρτυτικῷ φησι· ‘σμαρίδα, ἣν
 ἔνιοι καλοῦσι κυνὸς εὐναί.’ Ἀντιφάνης δ’ ἐν Ἀγροίκῳ ἢ
 Βουταλίωνι Ἑκάτης βρώματα καλεῖ τὰς μαινίδας διὰ τὴν
 βραχύτητα, λέγων οὕτως ( II 39 K )· 
 τοὺς γὰρ μεγάλους τούτους ἅπαντας νενόμικα 
 ἀνθρωποφάγους ἰχθῦς. Β. τί φής, ὦ φίλτατε, 
 ἀνθρωποφάγους; πῶς; Γ. οὓς ἂν ἄνθρωπος 
 φάγοι 
 δηλονότι· ταῦτα δ’ ἐστὶν Ἑκάτης βρώματα, 
 ἅ φησιν οὗτος, μαινίδας καὶ τριγλίδας. 
 καλοῦνται δέ τινες καὶ λευκομαινίδες, ἃς ἔνιοι
 βόακας ὀνομάζουσι. Πολίοχος Κορινθιαστῇ ( IV 589
 M )· 
 ὅπως σε πείσῃ μηδὲ εἷς, πρὸς τῶν θεῶν, 
 τοὺς βόακας, ἄν ποτ’ ἔλθῃ, λευκομαινίδας καλεῖν.

ΜΕΛΑΝΟΥΡΟΣ. περὶ τούτου φησὶ Νουμήνιος ἐν Ἁλιευτικῷ
 ( fr. 18 Birt )· 
 σκορπίον ἢ πέρκαισι καθηγητὴν μελάνουρον. 
 Ἱκέσιος δ’ αὐτὸν σαργῷ φησιν παραπλήσιον εἶναι,
 καταδεέστερον δὲ τῇ εὐχυλίᾳ καὶ τῇ εὐστομίᾳ, μικρῶς δὲ παραστύφειν καὶ εἶναι τρόφιμον.
 μνημονεύει δ’ αὐτοῦ Ἐπίχαρμος ἐν Ἥβας γάμῳ ( p. 234
 L )· 
 ἦν δὲ σαργῖνοί τε μελάνουροί τε. 
 Ἀριστοτέλης δ’ ἐν τῷ περὶ ζῳικῶν ( p. 297
 R ) γράφει οὕτως· ‘ὀρροπυγόστικτοι δὲ τῶν ἰχθύων
 μελάνουρος καὶ σαργὸς πολύγραμμοί τε καὶ μελανόγραμμοι.’
 ὅμοιον δὲ εἶναι τῷ μελανούρῳ φησὶ Σπεύσιππος ἐν δευτέρῳ
 Ὁμοίων τὸν καλούμενον ψύρον· ὃν Νουμήνιος καλεῖ ψόρον οὕτως
 ( fr. 14 Birt )· 
 ἢ ψόρον ἢ σάλπας ἢ αἰγιαλῆα δράκοντα.

ΜΟΡΜΥΡΟΣ. τροφιμώτατος, ὥς φησιν Ἱκέσιος. Ἐπίχαρμος δ’ ἐν
 Ἥβας γάμῳ μύρμας αὐτοὺς ὀνομάζει, εἰ μὴ διάφοροι τὴν φύσιν
 εἰσίν. γράφει δ’ οὕτως ( p. 235 L )· 
 καὶ χελιδόνες τε μύρμαι τοί τε κολιᾶν
 μέζονες 
 ἐντί. 
 Δωρίων δ’ ἐν τῷ περὶ ἰχθύων μορμύλους αὐτοὺς
 καλεῖ. Λυγκεὺς δ’ ὁ Σάμιος ἐν τῇ ὀψωνητικῇ τέχνῃ, ἣν
 προσεφώνησέ τινι τῶν ἑταίρων δυσώνῃ, φησίν· ‘οὐκ ἄχρηστον
 δὲ πρὸς τοὺς ἀτενίζοντας καὶ μὴ συγκαθιέντας τῇ τιμῇ καὶ τὸ
 κακῶς λέγειν παρεστηκότα τοὺς ἰχθύας, ἐπαγόμενον
 Ἀρχέστρατον τὸν γράψαντα τὴν Ἡδυπάθειαν ἢ τῶν ἄλλων τινὰ
 ποιητῶν καὶ λέγοντα τὸ μέτρον ( Arch. fr. 31
 R )· 
 μόρμυρος αἰγιαλεὺς κακὸς ἰχθὺς οὐδέ ποτ’ ἐσθλός. 
 καὶ ( Arch. fr. 7 R ) ‘τὴν ἀμίαν ὠνοῦ
 φθινοπώρου,’ νῦν δ’ ἐστὶν ἔαρ. καὶ ( Arch. fr. 26
 R )· 
 
 κεστρέα τὸν θαυμαστόν, ὅταν χειμὼν ἀφίκηται, 
 νῦν δ’ ἐστὶ θέρος· καὶ πολλὰ τῶν τοιούτων.
 ἀποσοβήσεις γὰρ πολλοὺς τῶν ὠνουμένων καὶ προσεστηκότων.
 τοῦτο δὲ ποιῶν ἀναγκάσεις τὸ σοὶ δοκοῦν λαβεῖν αὐτόν.’

ΝΑΡΚΗ. Πλάτων ἢ Κάνθαρος ἐν Συμμαχίᾳ ( I 640
 K )· 
 νάρκη γὰρ ἑφθὴ βρῶμα χάριεν γίνεται. 
 ὁ δὲ φιλόσοφος Πλάτων ἐν Μένωνί φησι ( p. 80
 d )· ‘τῇ θαλαττίᾳ νάρκῃ· καὶ γὰρ αὕτη τὸν
 πλησιάζοντα ναρκᾶν ποιεῖ.’ ἡ δὲ κλῆσις αὐτῆς καὶ παρ’ Ὁμήρῳ
 · 
 Il. 8.328 
 
 νάρκησε δὲ χεὶρ ἐπὶ καρπῷ. 
 
 Μένανδρος δ’ ἐν Φανίῳ διὰ τοῦ ᾱ ἔφη ( IV 217
 M )· 
 ὑπελήλυθέν τέ μου 
 νάρκα τις ὅλον τὸ δέρμα, 
 μηδενὸς τῶν παλαιῶν οὕτω κεχρημένου. Ἱκέσιος δέ
 φησιν ἀτροφωτέραν καὶ ἀχυλοτέραν αὐτὴν εἶναι ἔχειν τε
 χονδρῶδές τι διακεχυμένον, εὐστόμαχον πάνυ. Θεόφραστος δ᾽
 ἐν τῷ περὶ τῶν φωλευόντων ( fr. 178 W ) διὰ τὸ
 ψῦχός φησι τὴν νάρκην κατὰ γῆς δύεσθαι. ἐν δὲ τῷ περὶ τῶν
 δακέτων καὶ βλητικῶν ( ibid ) διαπέμπεσθαί φησι
 τὴν νάρκην τὴν ἀφ’ αὑτῆς δύναμιν καὶ διὰ τῶν ξύλων καὶ διὰ
 τῶν τριοδόντων, ποιοῦσαν ναρκᾶν τοὺς ἐν χεροῖν ἔχοντας.
 εἴρηκε δὲ τὴν αἰτίαν Κλέαρχος ὁ Σολεὺς ἐν τῷ περὶ νάρκης
 ( FHG II 324 ), ἅπερ μακρότερα ὄντα
 ἐπιλέλησμαι, ὑμᾶς δὲ ἐπὶ τὸ σύγγραμμα ἀναπέμπω. ἐστὶ δ’ ἡ
 νάρκη, ὥς φησιν Ἀριστοτέλης ( p. 311 R ), τῶν
 σελαχωδῶν καὶ τῶν σκυμνοτοκούντων. 
 θηρεύει δ’ εἰς τροφὴν ἑαυτῆς τὰ ἰχθύδια προσαπτομένη καὶ
 ναρκᾶν καὶ ἀκινητίζειν ποιοῦσα. Δίφιλος δ’ ὁ Λαοδικεὺς ἐν
 τῷ περὶ τῶν Νικάνδρου Θηριακῶν μὴ πᾶν τὸ ζῷόν φησι τὴν
 νάρκην ἐμποιεῖν, μέρος δέ τι αὐτῆς, διὰ πείρας πολλῆς
 φάσκων ἐληλυθέναι. ὁ δ’ Ἀρχέστρατός φησι ( fr. 33
 R )· 
 καὶ νάρκην ἑφθὴν ἐν ἐλαίῳ ἠδὲ καὶ οἴνῳ 
 καὶ χλόῃ εὐώδει καὶ βαιῷ ξύσματι τυροῦ. 
 Ἄλεξις ἐν Γαλατείᾳ ( II 311 K )· 
 νάρκην μὲν οὖν, ὥς φασιν, ὠνθυλευμένην 
 ὀπτᾶν ὅλην. 
 ἐν δὲ Δημητρίῳ ( II 314 K )· 
 ἔπειτα νάρκην ἔλαβον ἐνθυμούμενος 
 ὅτι δεῖ γυναικὸς ἐπιφερούσης δακτύλους 
 ἁπαλοὺς ὑπ’ ἀκάνθης μηδὲ ἓν τούτους παθεῖν.

ΞΙΦΙΑΣ. τοῦτον Ἀριστοτέλης ( p. 311 R ) φησὶν
 ἔχειν τοῦ ῥύγχους τὸ μὲν ὑποκάτω μικρόν, τὸ δὲ καθύπερθεν
 ὀστῶδες μέγα, ἴσον τῷ ὅλῳ αὐτοῦ μεγέθει· τοῦτο δὲ καλεῖσθαι
 ξίφος· ὀδόντας δ’ οὐκ ἔχειν τὸν ἰχθύν. Ἀρχέστρατος δέ φησιν
 ( fr. 34 R )· 
 ἀλλὰ λαβὲ ξιφίου τέμαχος Βυζάντιον ἐλθὼν 
 οὐραίου τ’ αὐτὸν τὸν σφόνδυλον. ἐστὶ δὲ κεδνὸς 
 κἀν πορθμῷ πρὸς ἄκραισι Πελωριάδος προβολαῖσι. 
 τίς οὕτως τακτικὸς ἀκριβὴς ἢ τίς οὕτως κριτὴς ὄψων
 ὡς ὁ ἐκ Γέλας, μᾶλλον δὲ Καταγέλας ( Ar. Ach.
 606 ) οὗτος ποιητής; ὃς ἀκριβῶς οὕτως διὰ λιχνείαν
 καὶ τὸν πορθμὸν διέπλευσε καὶ τῶν μερῶν ἑκάστου τῶν ἰχθύων
 τὰς ποιότητας καὶ τοὺς χυμοὺς διὰ τὴν λιχνείαν ἐξήτασεν, ὥς
 τινα πραγματείαν βιωφελῆ καταβαλλόμενος.

ΟΡΦΩΣ. καλεῖται δὲ καὶ ὀρφός, ὡς Πάμφιλος. 
 Ἀριστοτέλης δ’ ἐν πέμπτῳ ζῴων μορίων ( 543 a
 30 ) ταχεῖαν λέγων γίνεσθαι τοῖς ἰχθύσι τὴν
 αὔξησιν, καὶ ὀρφώς, φησίν, ἐκ μικροῦ γίνεται μέγας ταχέως.
 ἐστὶ δὲ ( Rose p. 313 ) καὶ σαρκοφάγος καὶ
 καρχαρόδους, ἔτι δὲ καὶ μονήρης. ἴδιον δ’ ἐν αὐτῷ ἐστι τὸ
 τοὺς θορικοὺς πόρους μὴ εὑρίσκεσθαι καὶ τὸ δύνασθαι πολὺν
 χρόνον ζῆν μετὰ τὴν ἀνατομήν. ἐστὶ δὲ καὶ τῶν φωλευόντων ἐν
 ταῖς χειμεριωτάταις ἡμέραις χαίρει τε πρόσγειος μᾶλλον ὢν ἢ
 πελάγιος. ζῇ δ’ οὐ πλέον δύο ἐτῶν. μνημονεύων δ’ αὐτοῦ
 Νουμήνιός φησι ( fr. 7 B )· 
 τοῖσί κεν εὐμαρέως θαλάμης ἄπο μακρὸν ἀείροις 
 σκορπίον ἢ ὀρφὸν περιτρηχέα· τῶν γὰρ ἐπ’ ἄκρης... 
 καὶ πάλιν ( fr. 17 B )· 
 γλαύκους ἢ ὀρφῶν ἔναλον γένος ἠὲ μελάγχρουν 
 κόσσυφον. 
 Δωρίων δὲ τὸν νέον φησὶν ὀρφὸν ὑπ’ ἐνίων καλεῖσθαι
 ὀρφακίνην. Ἄρχιππος δ’ ἐν Ἰχθύσιν ( I 682 K )·
 
 ἱερεὺς γὰρ ἦλθ’ αὐτοῖσιν ὀρφώς του θεῶν. 
 Κρατῖνος δ’ Ὀδυσσεῦσι ( I 59 K )·
 
 τέμαχος ὀρφὼ χλιαρόν. 
 Πλάτων Κλεοφῶντι ( I 616 K )· 
 σὲ γάρ, γραῦ, συγκατῴκισεν σαπρὰν 
 ὀρφῷσι σελαχίοις τε καὶ φάγροις βοράν. 
 Ἀριστοφάνης Σφηξίν ( 493 )· 
 ἢν μὲν ὠνῆταί τις ὀρφώς, μεμβράδας δὲ μὴ ᾽θέλῃ. 
 τὴν μέντοι ἑνικὴν εὐθεῖαν ὀξυτόνως προφέρονται
 Ἀττικοί. Ἄρχιππος Ἰχθύσιν, ὡς πρόκειται. τὴν δὲ γενικὴν
 Κρατῖνος Ὀδυσσεῦσι ( l. s. )· ‘τέμαχος ὀρφὼ
 χλιαρόν.’

ΟΡΚΥΝΟΣ. Δωρίων ἐν τῷ περὶ ἰχθύων τοὺς ὀρκύνους ἐκ τῆς περὶ
 Ἡρακλέους στήλας θαλάσσης περαιουμένους εἰς τὴν καθ’ ἡμᾶς
 ἔρχεσθαι θάλασσαν· διὸ καὶ πλείστους ἁλίσκεσθαι ἐν τῷ
 Ἰβηρικῷ καὶ Τυρρηνικῷ πελάγει· κἀντεῦθεν κατὰ τὴν ἄλλην
 θάλασσαν διασκίδνασθαι. Ἱκέσιος δὲ τοὺς μὲν ἐν Γαδείροις
 ἁλισκομένους πιμελεστέρους εἶναι, μετὰ δὲ τούτους τοὺς ἐν
 Σικελίᾳ. τοὺς δὲ πόρρω Ἡρακλείων στηλῶν ἀλιπεῖς διὰ τὸ
 πλείονα τόπον ἐκνενῆχθαι. ἐν Γαδείροις μὲν οὖν τὰ κλειδία
 καθ’ αὑτὰ ταριχεύεται, ὡς καὶ τῶν ἀντακαίων αἱ γνάθοι καὶ
 οὐρανίσκοι καὶ οἱ λεγόμενοι μελανδρύαι ἐξ αὐτῶν
 ταριχεύονται. Ἱκέσιος δέ φησι τὰ ὑπογάστρια αὐτῶν λιπαρὰ
 ὑπάρχοντα τῇ εὐστομίᾳ πολὺ διαλλάσσειν τῶν ἄλλων μερῶν, τὰ
 δὲ κλειδία εὐστομώτερα εἶναι τούτων.

ΟΝΟΣ καὶ ΟΝΙΣΚΟΣ. ‘ὄνος, φησὶν Ἀριστοτέλης ἐν τῷ περὶ
 ζωικῶν ( p. 311 R ), ἔχει στόμα ἀνερρωγὸς ὁμοίως
 τοῖς γαλεοῖς· καὶ οὐ συναγελαστικός. καὶ μόνος οὗτος ἰχθύων
 τὴν καρδίαν ἐν τῇ κοιλίᾳ ἔχει καὶ ἐν τῷ ἐγκεφάλῳ λίθους
 ἐμφερεῖς μύλαις. φωλεύει τε μόνος ἐν ταῖς ὑπὸ κύνα
 θερμοτάταις ἡμέραις, τῶν ἄλλων ταῖς χειμεριωτάταις
 φωλευόντων. μνημονεύει δ’ αὐτῶν Ἐπίχαρμος ἐν Ἥβας γάμῳ
 ( p. 235 L )· 
 μεγαλοχάσμονάς τε χάννας κἠκτραπελογάστορας 
 ὄνους. 
 διαφέρει δ’ ὄνος ὀνίσκου, ὥς φησι Δωρίων ἐν τῷ
 περὶ ἰχθύων γράφων οὕτως· ‘ὄνος, ὃν καλοῦσί τινες γάδον. γαλλερίας, ὃν καλοῦσί τινες
 ὀνίσκον τε καὶ μάξεινον.’ Εὐθύδημος δ’ ἐν τῷ περὶ ταρίχων
 ‘οἳ μὲν βάκχον, φησί, καλοῦσιν, οἳ δὲ χελλαρίην, οἳ δὲ
 ὀνίσκον.’ Ἀρχέστρατος δέ φησι ( fr. 35 R )·
 
 τὸν δ’ ὄνον Ἀνθηδών, τὸν καλλαρίαν καλέουσιν, 
 ἐκτρέφει εὐμεγέθη, σομφὴν δὲ τρέφει τινὰ σάρκα 
 κἄλλως οὐχ ἡδεῖαν ἔμοιγ᾽, ἄλλοι δ’ ....... 
 αἰνοῦσιν· χαίρει γὰρ ὃ μὲν τούτοις, ὃ δ᾽
 ἐκείνοις.

ΠΟΥΛΥΠΟΥΣ, πουλύποδος. οὕτως φασὶν οἱ Ἀττικοί (ὡς καὶ
 Ὅμηρος· 
 Od. 5.432 
 
 ὡς δ’ ὅτε πουλύποδος θαλάμης ἐξελκομένοιο) 
 
 ἀνάλογον· παρὰ τὸ ποὺς γὰρ γέγονεν. τὴν δὲ
 αἰτιατικὴν πουλύπουν φασίν, ὡς Ἀλκίνουν καὶ Οἰδίπουν. καὶ
 τρίπουν δὲ λέβητα Αἰσχύλον εἰρηκέναι ἐν Ἀθάμαντι ( fr.
 1 N ) ἀπὸ ἁπλοῦ τοῦ ποὺς ὡς νοῦς. τὸ δὲ πώλυπον
 λέγειν Αἰολικόν· Ἀττικοὶ γὰρ πουλύπουν λέγουσιν.
 Ἀριστοφάνης Δαιδάλῳ ( I 436 K )· 
 καὶ ταῦτ’ ἔχοντα πουλύπους καὶ σηπίας. 
 καὶ πάλιν· 
 τὸν πουλύπουν μοι ἔθηκε. 
 καὶ πάλιν· 
 πληγαὶ λέγονται πουλύπου πιλουμένου. 
 Ἀλκαῖος Ἀδελφαῖς μοιχευομέναις ( I 756
 K )· 
 ἠλίθιον εἶναι νοῦν τε πουλύποδος ἔχειν. 
 Ἀμειψίας Κατεσθίοντι ( I 671 K )· 
 
 δεῖ μέν, ὡς ἔοικε, πολλῶν πουλύπων. 
 Πλάτων Παιδίῳ ( I 626 K )· 
 ὥσπερ τοὺς πουλύποδας πρώτιστα σέ. 
 Ἀλκαῖος ( I 764 K )· 
 ἔδω δ’ ἐμαυτὸν ὡς πουλύπους. 
 οἳ δὲ πουλύποδα προφέρονται ἀνάλογον τῷ ποὺς ποδὸς
 ποδὶ πόδα. Εὔπολις Δήμοις ( I 284 K )· 
 ἀνὴρ πολίτης πουλύπους ἐς τοὺς τρόπους.

Διοκλῆς δ’ ἐν αʹ Ὑγιεινῶν ‘τὰ δὲ μαλάκια, φησί,
 πρὸς ἡδονὴν καὶ πρὸς τὰ ἀφροδίσια· μάλιστα δὲ οἱ
 πουλύποδες.’ ἱστορεῖ δ’ Ἀριστοτέλης ( p. 317 R )
 τὸν πολύποδα ἔχειν πόδας ὀκτώ, ὧν τοὺς μὲν ἄνω δύο καὶ κάτω
 ἐλαχίστους, τοὺς δ’ ἐν μέσῳ μεγίστους· ἔχειν δὲ καὶ
 κοτυληδόνας δύο, αἷς τὴν τροφὴν προσάγεσθαι· τοὺς δ᾽
 ὀφθαλμοὺς ἐπάνω τῶν δύο ποδῶν· τὸ δὲ στόμα καὶ τοὺς ὀδόντας
 ἐν μέσοις τοῖς ποσί. ἀναπτυχθεὶς δὲ ἐγκέφαλον ἔχει διμερῆ.
 ἔχει δὲ καὶ τὸν λεγόμενον θόλον, οὐ μέλανα καθάπερ σηπία
 ἀλλ’ ὑπέρυθρον, ἐν τῷ λεγομένῳ μήκωνι. ὁ δὲ μήκων κεῖται
 ἐπάνω τῆς κοιλίας οἱονεὶ κύστις. σπλάγχνον δ’ οὐκ ἔχει
 ἀναλογοῦν. τροφῇ δὲ χρῆται ἔστιν ὅτε καὶ τοῖς τῶν κογχυλίων
 σαρκιδίοις, τὰ ὄστρακα ἐκτὸς τῶν θαλαμῶν ῥίπτων· ὅθεν
 διαγινώσκουσιν οἱ θηρεύοντες. ὀχεύει δὲ συμπλεκόμενος καὶ
 πολὺν χρόνον πλησιάζει διὰ τὸ ἄναιμος εἶναι. τίκτει δὲ διὰ
 τοῦ λεγομένου φυσητῆρος, ὅς ἐστι πόρος τῷ σώματι. καὶ
 τίκτει ᾠὰ βοτρυδόν.

λέγουσι δὲ καὶ ὡς ἂν ἀπορήσῃ τροφῆς ὅτι αὑτὸν
 κατεσθίει. ὧν εἷς ἐστι καὶ ὁ κωμῳδιοποιὸς Φερεκράτης. οὗτος γὰρ ἐν τοῖς ἐπιγραφομένοις Ἀγρίοις
 φησίν ( I 149 K )· 
 ἐνθρύσκοισι καὶ βρακάνοις 
 καὶ στραβήλοις ζῆν· ὁπόταν δ᾽ 
 ἤδη πεινῶσιν σφόδρα ... 
 ὡσπερεὶ τοὺς πουλύποδας 
 .... νύκτωρ περιτρώγειν αὑτῶν τοὺς δακτύλους; 
 καὶ Δίφιλος ἐν Ἐμπόρῳ ( II 551 K )·
 
 πουλύπους 
 ἔχων ἁπάσας ὁλομελεῖς τὰς πλεκτάνας. 
 Β. οὐ περιβεβρωκὼς αὑτόν ἐστι, φίλτατε. 
 τοῦτο δ’ ἐστὶ ψεῦδος. ὑπὸ γὰρ τῶν γόγγρων
 διωκόμενος τοὺς πόδας ἀδικεῖται. λέγεται δ’ ὡς, ἄν τις ταῖς
 θαλάμαις αὐτοῦ ἅλας ὑποσπείρῃ, εὐθέως ἐξέρχεται. ἱστορεῖται
 δὲ καὶ ὅτι φεύγων διὰ τὸν φόβον μεταβάλλει τὰς χρόας καὶ
 ἐξομοιοῦται τοῖς τόποις ἐν οἷς κρύπτεται, ὡς καὶ ὁ Μεγαρεὺς
 Θέογνίς φησιν ἐν ταῖς ἐλεγείαις ( 215 )· 
 πουλύπου ὀργὴν ἴσχε πολυπλόκου, ὃς ποτὶ πέτρῃ 
 τῇ προσομιλήσῃ, τοῖος ἰδεῖν ἐφάνη. 
 ὁμοίως ἱστορεῖ καὶ Κλέαρχος ἐν δευτέρῳ περὶ
 παροιμιῶν ( FHG II 318 ) παρατιθέμενος τάδε τὰ
 ἔπη, οὐ δηλῶν ὅτου ἐστί· 
 πουλύποδός μοι, τέκνον, ἔχων νόον, Ἀμφίλοχ’ ἥρως, 
 τοῖσιν ἐφαρμόζου τῶν κεν κατὰ δῆμον
 ἵκηαι.

‘περὶ δὲ Τροιζῆνα τὸ παλαιόν’, φησὶν ὁ αὐτὸς 
 
 Κλέαρχος, ‘οὔτε τὸν ἱερὸν καλούμενον πουλύπουν
 οὔτε τὸν κωπηλάτην πουλύπουν νόμιμον ἦν
 θηρεύειν, ἀλλ’ ἀπεῖπον τούτων τε καὶ τῆς θαλαττίας χελώνης
 μὴ ἅπτεσθαι. ὁ δὲ πουλύπους ἐστὶ συντηκτικὸς καὶ λίαν
 ἀνόητος· πρὸς γὰρ τὴν χεῖρα τῶν διωκόντων βαδίζει καὶ
 διωκόμενος ἔστιν ὅτε οὐχ ὑποχωρεῖ. συντήκονται δ’ αὐτῶν αἱ
 θήλειαι μετὰ τὸν τόκον καὶ παρίενται· διὸ καὶ ῥᾳδίως
 ἁλίσκονται. ἑωράθησαν δέ ποτε καὶ ἐπὶ τὸ ξηρὸν ἐξιόντες,
 μάλιστα δὲ πρὸς τὰ τραχέα τῶν χωρίων· φεύγουσι γὰρ τὰ λεῖα.
 καὶ χαίρουσι δὲ τῶν φυτῶν καὶ ταῖς ἐλαίαις καὶ
 πολλάκις εὑρίσκονται ταῖς πλεκτάναις περιειληφότες τὸ
 στέλεχος’. (ἐφωράθησαν δὲ καὶ συκέαις προσπεφυκυίαις τῇ
 θαλάσσῃ προσπλεκόμενοι καὶ τῶν σύκων ἐσθίοντες, ὥς φησι
 Κλέαρχος ἐν τῷ περὶ τῶν ἐν τῷ ὑγρῷ.ʼ ‘ἐστὶ δὲ δεῖγμα τοῦ
 ἥδεσθαι αὐτοὺς τῇ ἐλαίᾳ καὶ τοῦτο· ἐάν τις κλάδον τοῦ φυτοῦ
 τούτου καθῇ εἰς τὴν θάλασσαν καθ’ ἥν εἰσι πουλύποδες καὶ
 μικρὸν ἐπίσχῃ, ἀπονητὶ ἀνέλκει τῷ κλάδῳ περιπλεκομένους
 ὅσους ἐθέλει.’ ἔχουσι δὲ τὰ μὲν ἄλλα μέρη ἰσχυρότατα, τὸν
 δὲ τράχηλον ἀσθενῆ.

λέγεται δ’ αὐτῶν τὸν ἄρρενα ἕλκειν αἰδοιῶδές τι ἐν μιᾷ τῶν
 πλεκτανῶν, ἐν ᾗ αἱ δύο μεγάλαι κοτυληδόνες εἰσίν. εἶναι δὲ
 τοῦτο νευρῶδες μέχρι εἰς μέσην τὴν πλεκτάνην ἅπαν
 προσπεφυκός. ἐν δὲ πέμπτῳ μορίων φησὶν Ἀριστοτέλης
 ( 544 a 6 )· ‘πουλύπους ὀχεύει τοῦ χειμῶνος
 καὶ τίκτει τῷ ἔαρι. φωλεύει δὲ περὶ δύο μῆνας. ἐστὶ δὲ
 πολύγονον τὸ ζῷον. διαφέρει δὲ ὁ ἄρρην τῆς θηλείας τῷ τε
 τὴν κεφαλὴν ἔχειν προμηκεστέραν καὶ τὸ
 καλούμενον ὑπὸ τῶν ἁλιέων αἰδοῖον ἔχειν ἐν τῇ πλεκτάνῃ.
 ἐπῳάζει δὲ ὅταν τέκῃ· διὸ καὶ χείριστοί εἰσι κατὰ τὸν
 χρόνον τοῦτον. ἀποτίκτει δ’ ( Arist. 549 b 31 )
 ὁ μὲν πουλύπους ἢ εἰς θαλάμας ἢ εἰς κεράμιον ἤ τι ἄλλο
 τοιοῦτο κοῖλον. καὶ μεθ’ ἡμέρας πεντήκοντα ἐκ τῶν ᾠῶν
 πουλυπόδια ἐξέρπει ὥσπερ τὰ φαλάγγια πολλά. ὁ δὲ θῆλυς
 ( p. 550 b 4 ) πουλύπους ὁτὲ μὲν ἐπὶ
 τοῖς ᾠοῖς, ὁτὲ δ᾽ ἐπὶ τῷ στόματι προκάθηται τῆς
 θαλάμης, τὴν πλεκτάνην ἐπέχων.’ Θεόφραστος δ’ ἐν τῷ περὶ
 τῶν μεταβαλλόντων τὰς χρόας ( fr. 173 W ) τὸν
 πολύποδά φησι τοῖς πετρώδεσι μάλιστα μόνοις
 συνεξομοιοῦσθαι, τοῦτο ποιοῦντα φόβῳ καὶ φυλακῆς χάριν. ἐν
 δὲ τῷ περὶ τῶν ἐν τῷ ξηρῷ διατριβόντων ζῴων ( fr. 171,
 4 W ) οὐ δέχεσθαί φησι τοὺς πολύποδας τὴν
 θάλατταν. ἐν δὲ τῷ περὶ τῶν κατὰ τόπους διαφορῶν ὁ
 Θεόφραστος πολύποδας οὐ γίνεσθαί φησιν περὶ Ἑλλήσποντον
 ( fr. 173 W ). ψυχρὰ γὰρ ἡ θάλασσα αὕτη καὶ
 ἧττον ἁλμυρά, ταῦτα δ’ ἀμφότερα πολέμια πολύποδι.

‘ὁ δὲ ναυτίλος καλούμενος, φησὶν Ἀριστοτέλης ( p. 320
 R ), πολύπους μὲν οὔκ ἐστιν, ἐμφερὴς δὲ κατὰ τὰς
 πλεκτάνας. ἔχει δὲ τὸ νῶτον ὀστρακόδερμον. ἀναδύνει δὲ ἐκ
 τοῦ βυθοῦ ἐφ’ ἑαυτὸν ἔχων τὸ ὄστρακον, ἵνα μὴ τὴν θάλατταν
 ἕλκῃ· ἐπαναστραφεὶς δ’ ἐπιπλεῖ ἄνω ποιήσας δύο τῶν
 πλεκτανῶν, αἳ μεταξὺ αὑτῶν λεπτὸν ὑμένα ἔχουσιν
 διαπεφυκότα, ὡς καὶ τῶν ὀρνίθων οἱ πόδες ὁρῶνται μεταξὺ τῶν
 δακτύλων δερμάτινον ὑμένα ἔχοντες· ἄλλας δὲ δύο πλεκτάνας
 καθίησιν εἰς τὴν θάλασσαν ἀντὶ πηδαλίων. ὅταν δέ τι προσιὸν ἴδῃ, δείσας συστέλλει τοὺς πόδας καὶ
 πληρώσας αὑτὸν τῆς θαλάσσης κατὰ βυθοῦ ὡς τάχος χωρεῖ. ἐν
 δὲ τῷ περὶ ζωικῶν καὶ ἰχθύων ‘πολύπους, φησί, τις ὃ μὲν
 τρεψίχρως, ὃ δὲ ναυτίλος.’

εἰς τὸν ναυτίλον τοῦτον φέρεταί τι Καλλιμάχου τοῦ Κυρηναίου
 ἐπίγραμμα οὕτως ἔχον ( 5 W )· 
 κόγχος ἐγώ, Ζεφυρῖτι, πάλαι τέρας. ἀλλὰ σὺ νῦν
 με, 
 Κύπρι, Σεληναίης ἄνθεμα πρῶτον ἔχεις, 
 ναυτίλος ὃς πελάγεσσιν ἐπέπλεον, εἰ μὲν ἀῆται, 
 τείνας οἰκείων λαῖφος ἀπὸ προτόνων, 
 εἰ δὲ Γαληναίη, λιπαρὴ θεός, οὖλος ἐρέσσων 
 ποσσί νιν, ὥστ’ ἔργῳ τοὔνομα συμφέρεται, 
 ἔστ’ ἔπεσον παρὰ θῖνας Ἰουλίδας, ὄφρα γένωμαι 
 σοὶ τὸ περίσκεπτον παίγνιον, Ἀρσινόη, 
 μηδέ μοι ἐν θαλάμῃσιν ἔθ᾽, ὡς πάρος, (εἰμὶ γὰρ 
 ἄπνους), 
 τίκτηται νοτερῆς ὤεον ἁλκυόνης. 
 Κλεινίου ἀλλὰ θυγατρὶ δίδου χάριν· οἶδε γὰρ ἐσθλὰ 
 ῥέζειν καὶ Σμύρνης ἐστὶν ἀπ’ Αἰολίδος. 
 ἔγραψε δὲ καὶ Ποσείδιππος εἰς τὴν ἐν τῷ Ζεφυρίῳ
 τιμωμένην ταύτην Ἀφροδίτην τόδε τὸ ἐπίγραμμα· 
 τοῦτο καὶ ἐν πόντῳ καὶ ἐπὶ χθονὶ τῆς Φιλαδέλφου 
 Κύπριδος ἱλάσκεσθ’ ἱερὸν Ἀρσινόης, 
 ἣν ἀνακοιρανέουσαν ἐπὶ Ζεφυρίτιδος ἀκτῆς 
 πρῶτος ὁ ναύαρχος θήκατο Καλλικράτης. 
 
 ἣ δὲ καὶ εὐπλοΐην δώσει καὶ χείματι μέσσῳ 
 τὸ πλατὺ λισσομένοις ἐκλιπανεῖ πέλαγος. 
 τοῦ πολύποδος μνημονεύει καὶ ὁ τραγικὸς Ἴων ἐν
 Φοίνικι λέγων ( fr. 36 N )· 
 καὶ τὸν πετραῖον πλεκτάναις ἀναίμοσι 
 στυγῶ μεταλλακτῆρα πουλύπουν χροός.

εἴδη δ’ ἐστὶ πολυπόδων ἑλεδώνη, πολυποδίνη, βολβιτίνη,
 ὀσμύλος, ὡς Ἀριστοτέλης ἱστορεῖ ( p. 300 R ) καὶ
 Σπεύσιππος. ἐν δὲ τῷ περὶ ζωικῶν Ἀριστοτέλης μαλάκιά φησιν
 εἶναι πουλύποδας, ὀσμύλην, ἑλεδώνην, σηπίαν, τευθίδα·
 Ἐπίχαρμος δ’ ἐν Ἥβας γάμῳ ( p. 235 L )· 
 πώλυποί τε σηπίαι τε καὶ ποταναὶ τευθίδες 
 χἀ δυσώδης βολβιτὶς γραῖαί τ’ ἐριθακώδεες. 
 Ἀρχέστρατος δέ φησι ( fr. 36 R )·
 
 πούλυποι ἔν τε Θάσῳ καὶ Καρίᾳ εἰσὶν ἄριστοι· 
 καὶ Κέρκυρα τρέφει μεγάλους πολλούς τε τὸ 
 πλῆθος. 
 Δωριεῖς δ’ αὐτὸν διὰ τοῦ 
 ω καλοῦσι πώλυπον, ὡς Ἐπίχαρμος. καὶ Σιμωνίδης δ᾽
 ἔφη ( II 457 B4 )· ‘πώλυπον διζήμενος.’ Ἀττικοὶ
 δὲ πουλύπουν. ἐστὶ δὲ τῶν σελαχωδῶν· τὰ χονδρώδη δ’ οὕτω
 λέγεται· 
 πουλύποδες, γαλεοί τε κύνες. 
 μαλάκια δὲ καλεῖται τὰ τευθιδώδη. σελάχια δὲ τὰ
 τῶν ἐρίων φῦλα.

ΠΑΓΟΥΡΟΙ. τούτων μέμνηται Τιμοκλῆς ἢ 
 Ξέναρχος ἐν Πορφύρᾳ οὑτωσί ( II 471
 K )· 
 ἁλιεὺς ὢν ἄκρος σοφίαν 
 ἐν παγούροις μὲν θεοῖς ἐχθροῖσι καὶ 
 ἰχθυδίοις εὕρηκα παντοδαπὰς τέχνας, 
 γέροντα βούγλωττον δὲ μὴ ταχέως πάνυ 
 συναρπάσομαι; καλόν γ’ ἂν εἴη.

ΠΗΛΑΜΥΣ. Φρύνιχος ἐν Μούσαις μνημονεύει ( I 380
 K ). Ἀριστοτέλης δ’ ἐν πέμπτῳ ζῴων μορίων
 ( 543 b 2 ) ‘αἱ πηλαμύδες, φησί, καὶ οἱ
 θύννοι τίκτουσιν ἐν τῷ Πόντῳ, ἄλλοθι δὲ οὔ.’ μνημονεύει
 αὐτῶν καὶ Σοφοκλῆς ἐν Ποιμέσιν ( fr. 460 )·
 
 ἔνθ’ ἡ πάροικος πηλαμὺς χειμάζεται, 
 πάραυλος Ἑλλησποντίς, ὡραία θέρους 
 τῷ Βοσπορίτῃ· τῷδε γὰρ θαμίζεται.

ΠΕΡΚΑΙ. τούτων μέμνηται Διοκλῆς καὶ Σπεύσιππος ἐν δευτέρῳ
 Ὁμοίων, παραπλησίας εἶναι λέγων πέρκην, χάνναν, φυκίδα.
 Ἐπίχαρμος δέ φησι ( p 236 L )· 
 κομαρίδας τε καὶ κύνας, κέστρας τε πέρκας τ᾽
 αἰόλας. 
 Νουμήνιος δ’ ἐν Ἁλιευτικῷ ( fr. 18 B )·
 
 ἄλλοτε δ’ αὖ πέρκας, ὁτὲ δὲ στροφάδας παρὰ πέτρην 
 φυκίδας ἀλφηστήν τε καὶ ἐν χροιῇσιν ἐρυθρὸν 
 σκορπίον. 
 ΠΕΡΚΗ. καὶ ταύτης Ἐπίχαρμος ἐν Ἥβας γάμῳ 
 μέμνηται καὶ Σπεύσιππος ἐν βʹ τῶν
 Ὁμοίων καὶ Νουμήνιος, ὧν τὰ μαρτύρια πρόκειται. Ἀριστοτέλης ἐν τῷ περὶ ζωικῶν ( p.
 296 R ) ἀκανθοστεφῆ φησιν εἶναι καὶ ποικιλόχροα
 φυκίδα. τῶν δὲ γραμμοποικίλων πλαγίαις τε ταῖς ῥάβδοις
 κεχρημένων πέρκη. καὶ παροιμία δέ ἐστιν· ‘ἕπεται πέρκη
 μελανούρῳ.’

ΡΑΦΙΔΕΣ. καὶ τούτων μέμνηται Ἐπίχαρμος λέγων ( p. 234
 L )· 
 κὠξύρυγχοι ῥαφίδες ἵππουροί τε. 
 Δωρίων δ’ ἐν τῷ περὶ ἰχθύων ‘βελόνην, φησίν, ἣν
 καλοῦσιν ῥαφίδα.’ Ἀριστοτέλης δ’ ἐν πέμπτῳ ζῴων μορίων
 ( 543 b 11 ) βελόνην αὐτὴν καλεῖ. ἐν δὲ τῷ
 περὶ ζωικῶν ἢ ἰχθύων ( p. 296 R ) ῥαφίδα αὐτὴν
 ὀνομάσας ἀνόδουν φησὶν αὐτὴν εἶναι. καὶ Σπεύσιππος αὐτὴν
 βελόνην καλεῖ.

ΡΙΝΗ. Δωρίων ἐν τῷ περὶ ἰχθύων ἐν Σμύρνῃ φησὶν τὰς ῥίνας
 διαφόρους γίνεσθαι, καὶ πάντα δὲ τὰ σελαχώδη τὸν Σμυρναικὸν
 κόλπον ἔχειν διαφέροντα. Ἀρχέστρατος δέ φησιν ( fr. 54
 R )· 
 καὶ σελάχη μέντοι κλεινὴ Μίλητος ἄριστα 
 ἐκτρέφει· ἀλλά γε χρὴ ῥίνης λόγον ἢ πλατυνώτου 
 λειοβάτου ποιεῖσθαι. ὁμῶς κροκόδειλον ἂν ὀπτὸν 
 δαισαίμην ἀπ’ ἰπνοῦ τερπνὸν παίδεσσιν Ἰώνων.

ΣΚΑΡΟΣ. τοῦτον Ἀριστοτέλης φησὶν ( p. 314 R )
 καρχαρόδοντα εἶναι καὶ μονήρη καὶ σαρκοφάγον ἔχειν τε στόμα
 μικρὸν καὶ γλῶτταν οὐ λίαν προσπεφυκυῖαν, καρδίαν τρίγωνον,
 ἧπαρ λευκόν, τρίλοβον, ἔχειν τε χολὴν καὶ σπλῆνα μέλανα,
 τῶν δὲ βραγχίων τὸ μὲν διπλοῦν, τὸ δὲ ἁπλοῦν. μόνος δὲ καὶ
 τῶν ἄλλων ἰχθύων μηρυκάζει. χαίρει δὲ τῇ
 τῶν φυκίων τροφῇ· διὸ καὶ τούτοις θηρεύεται. ἀκμάζει δὲ
 θέρους. Ἐπίχαρμος δ’ ἐν Ἥβας γάμῳ φησίν ( p. 236
 L )· 
 ἁλιεύομεν σπάρους 
 καὶ σκάρους, τῶν οὐδὲ τὸ σκᾶρ θεμιτὸν ἐκβαλεῖν 
 θεοῖς. 
 Σέλευκος δ’ ὁ Ταρσεὺς ἐν τῷ Ἁλιευτικῷ μόνον φησὶ
 τῶν ἰχθύων τὸν σκάρον οὐ καθεύδειν· ὅθεν οὐδὲ
 νύκτωρ ποτὲ ἁλῶναι. τοῦτο δ’ ἴσως διὰ φόβον αὐτῷ συμβαίνει.
 Ἀρχέστρατος δ’ ἐν τῇ Γαστρονομία ( fr. 55 R )·
 
 σκάρον ἐξ Ἐφέσου ζήτει, χειμῶνι δὲ τρίγλαν 
 ἔσθι’ ἐνὶ ψαφαρῇ ληφθέντα Τειχιοέσσῃ 
 Μιλήτου κώμῃ Καρῶν πέλας ἀγκυλοκώλων. 
 κἀν ἄλλῳ δὲ μέρει φησίν ( fr. 41 R )·
 
 καὶ σκάρον ἐν παράλῳ Καλχηδόνι τὸν μέγαν ὄπτα, 
 πλύνας εὖ· χρηστὸν δὲ καὶ ἐν Βυζαντίῳ ὄψει 
 καὶ μέγεθος κυκλίᾳ ἴσον ἀσπίδι νῶτα φοροῦντα. 
 τοῦτον ὅλον θεράπευε τρόπον τοιόνδε· λαβών νιν, 
 ἡνίκ’ ἂν εὖ τυρῷ καὶ ἐλαίῳ πάντα πυκασθῇ, 
 κρίβανον ἐς θερμὸν κρέμασον κἄπειτα κατόπτα. 
 πάσσειν δ’ ἁλσὶ κυμινοτρίβοις καὶ γλαυκῷ ἐλαίῳ 
 ἐκ χειρὸς κατακρουνίζων θεοδέγμονα πηγήν. 
 Νίκανδρος δ’ ὁ Θυατειρηνὸς δύο γένη φησὶν εἶναι
 σκάρων καὶ καλεῖσθαι τὸν μὲν ὀνίαν, τὸν δὲ αἴολον.

ΣΠΑΡΟΣ. τοῦτον Ἱκέσιος εὐχυλότερον μὲν 
 εἶναι μαινίδος καὶ ἄλλων δὲ πλειόνων τροφιμώτερον.
 Ἐπίχαρμος δ’ ἐν Ἥβας γάμῳ ( p. 236 L )· 
 αὐτὸς ὁ Ποτιδὰν ἄγων γαύλοισιν ἐν Φοινικικοῖς 
 εἷκε καλλίστους αδητατήγανος ἁγεμὼν σπάρους 
 καὶ σκάρους, τῶν οὐδὲ τὸ σκᾶρ θεμιτὸν ἐκβαλεῖν
 θεοῖς. 
 Νουμήνιος δ’ ἐν Ἁλιευτικῷ ( fr. 16 B )·
 
 ἢ σπάρον ἢ ὕκας ἀγεληίδας. 
 μνημονεύει δ’ αὐτοῦ καὶ Δωρίων ἐν τῷ περὶ
 ἰχθύων.

ΣΚΟΡΠΙΟΣ. Διοκλῆς ἐν πρώτῳ τῶν πρὸς Πλείσταρχον Ὑγιεινῶν
 τῶν μὲν νεαρῶν φησιν ἰχθύων ξηροτέρους εἶναι τὰς σάρκας
 σκορπίους, κόκκυγας, ψήττας, σαργούς, τραχούρους, τὰς δὲ
 τρίγλας ἧττον τούτων ξηροσάρκους. οἱ γὰρ πετραῖοι
 μαλακοσαρκότεροί εἰσιν. Ἱκέσιος δέ φησι· ‘τῶν σκορπίων ὃ
 μέν ἐστι πελάγιος, ὃ δὲ τεναγώδης. καὶ ὁ μὲν πελάγιος
 πυρρός, ὁ δ’ ἕτερος μελανίζων. διαφέρει δὲ τῇ γεύσει καὶ τῷ
 τροφίμῳ ὁ πελάγιος. εἰσὶ δὲ οἱ σκορπίοι σμηκτικοί,
 εὐέκκριτοι, πολύχυλοι, πολύτροφοι. χονδρώδεις γάρ εἰσι.’
 τίκτει δ’ ὁ σκορπίος δίς, ὥς φησιν Ἀριστοτέλης ἐν πέμπτῳ
 ζῴων μορίων ( p. 543 a 7 ). Νουμήνιος δ’ ἐν
 Ἁλιευτικῷ ( fr. 18 B )· 
 φυκίδας ἀλφηστήν τε καὶ ἐν χροιῇσιν ἐρυθρὸν 
 σκορπίον ἢ πέρκαισι καθηγητὴν μελάνουρον. 
 ὅτι δὲ καὶ πληκτικός ἐστιν Ἀριστοτέλης ἱστορεῖ ἐν
 τῷ περὶ ἰχθύων ζωικῶν ( p. 315 R ). Ἐπίχαρμος δ᾽
 ἐν Μούσαις ποικίλον εἶναί φησι τὸν σκορπίον ( p. 234
 L )· 
 σκορπίοι τε ποικίλοι γλαῦκοί τε, σαῦροι πίονες. 
 
 μονήρης δ’ ἐστὶ καὶ φυκοφάγος. ἐν δὲ πέμπτῳ ζῴων
 μορίων ( 543 a 7. b 5 ) ὁ Ἀριστοτέλης σκορπίους
 καὶ σκορπίδας ἐν διαφόροις τόποις ὀνομάζει. ἄδηλον δὲ εἰ
 τοὺς αὐτοὺς λέγει· ὅτι καὶ σκόρπαιναν καὶ σκορπίους
 πολλάκις ἡμεῖς ἐφάγομεν καὶ διάφοροι καὶ οἱ χυμοὶ καὶ αἱ
 χρόαι εἰσὶν οὐδεὶς ἀγνοεῖ. ὁ δ’ ὀψαρτυτὴς Ἀρχέστρατος ἐν
 τοῖς χρυσοῖς ἔπεσι λέγει ( fr. 42 R )· 
 ἐν δὲ Θάσῳ τὸν σκορπίον ὠνοῦ, ἐὰν ᾖ 
 μὴ μείζων πυγόνος· μεγάλου δ’ ἀπὸ χεῖρας ἴαλλε.

ΣΚΟΜΒΡΟΣ. Ἀριστοφάνης Γηρυτάδῃ ( I 434 K )·
 Ἱκέσιός φησι τοὺς σκόμβρους ἐλαχίστους μὲν εἶναι κατὰ τὸ
 μέγεθος, τροφιμωτέρους δὲ τῶν κολιῶν καὶ εὐχυλοτέρους, οὐ
 μὴν εὐεκκριτωτέρους. μνημονεύει αὐτῶν οὕτως καὶ Ἐπίχαρμος
 ἐν Ἥβας γάμῳ ( p. 235 L )· 
 καὶ χελιδόνες τε μύρμαι τοί τε κολιᾶν μείζονες 
 ἐντὶ καὶ σκόμβρων, ἀτὰρ τᾶν θυννίδων γα μείονες.

ΣΑΡΓΟΙ. ‘οὗτοι, ὥς φησιν Ἱκέσιος, στύφουσι μᾶλλον καὶ τῶν
 μελανούρων εἰσὶ τροφιμώτεροι.’ Νουμήνιος δ’ ἐν Ἁλιευτικῷ
 πανοῦργον εἶναί φησι περὶ τὰς θήρας τὸν σαργόν ( fr.
 17 B )· 
 κόσσυφον ἢ κίχλας ἁλιειδέας, ἄλλοτε δ’ ἄλλῃ 
 σαργὸν ἐπικέλσοντα, λινοπληγέστατον ἰχθύν. 
 Ἀριστοτέλης δ’ ἐν πέμπτῳ μορίων ( 543 a
 7 ) τίκτειν αὐτόν φησιν δίς, ἔαρος, εἶτα
 μετοπώρου. Ἐπίχαρμος δ’ ἐν Ἥβας γάμῳ ( p. 236
 L )· 
 αἰ δὲ λῇς, σαργοί τε χαλκίδες τε καὶ τοὶ πόντιοι ...
 
 
 ὡς διαφόρους δὲ τοὺς σαργίνους ἐν τοῖσδε καταλέγει
 ( p. 234 L )· 
 ἦν δὲ σαργῖνοί τε μελάνουροί τε καὶ ταὶ
 φίνταται 
 ταινίαι λεπταὶ μέν, ἁδεῖαι δέ. 
 ὁμοίως δὲ καὶ Δωρίων ἐν τῷ περὶ ἰχθύων φησὶ
 σαργίνους διὰ τοῦτ’ αὐτοὺς καλῶν καὶ χαλκίδας. ὁ δὲ σοφὸς
 Ἀρχέστρατός φησιν ( fr. 38 R )· 
 ἡνίκα δ’ ἂν δύνοντος ἐν οὐρανῷ Ὠρίωνος 
 μήτηρ οἰνοφόρου βότρυος χαίτην ἀποβάλλῃ, 
 τῆμος ἔχειν ὀπτὸν σαργὸν τυρῷ κατάπαστον, 
 εὐμεγέθη, θερμόν, δριμεῖ δεδαιγμένον ὄξει· 
 σκληρὸς γὰρ φύσει ἐστίν. ἅπαντα δέ μοι θεράπευε 
 τὸν στερεὸν τοιῷδε τρόπῳ μεμνημένος ἰχθύν. 
 τὸν δ’ ἀγαθὸν μαλακόν τε φύσει καὶ πίονα σάρκα 
 ἁλσὶ μόνον λεπτοῖσι πάσας καὶ ἐλαίῳ ἀλείψας· 
 τὴν ἀρετὴν γὰρ ἔχει τῆς τέρψιος αὐτὸς ἐν αὑτῷ.

ΣΑΛΠΗ. Ἐπίχαρμος Ἥβας γάμῳ ( p. 237
 L )· 
 ἀόνες φάγροι τε λάβρακές τε καὶ ταὶ πίονες 
 σκατοφάγοι σάλπαι βδελυχραί, ἁδέαι δ’ ἐν τῷ
 θέρει. 
 Ἀριστοτέλης δ’ ἐν πέμπτῳ μορίων ( 543 a
 8 ) ἅπαξ τίκτειν φησὶν αὐτὴν τοῦ μετοπώρου. ἐστὶ
 δὲ ( p. 314 R ) πολύγραμμος καὶ ἐρυθρόγραμμος,
 ἔτι δὲ καρχαρόδους καὶ μονήρης. λέγεσθαι δὲ καὶ ὑπὸ τῶν
 ἁλιέων φησὶν ὡς καὶ κολοκύντῃ θηρεύεται χαίρουσα τῷ
 βρώματι. Ἀρχέστρατος δέ φησιν ( fr. 37 R )·
 
 σάλπην δὲ κακὸν μὲν ἔγωγε 
 ἰχθὺν εἰς ἀεὶ κρίνω· βρωτὴ δὲ μάλιστα 
 ἐστὶ θεριζομένου σίτου. λαβὲ δ’ ἐν Μυτιλήνῃ 
 αὐτήν. 
 
 Παγκράτης δ’ ἐν ἔργοις θαλασσίοις· 
 σάλπαι τ’ ἰσομήκεες ἰχθῦς, 
 ἅς τε βόας πορκῆες ἁλίζωοι καλέουσιν, 
 οὕνεκα γαστέρι φῦκος ἀεὶ ἀλέουσιν ὀδοῦσιν. 
 ἐστὶ δὲ ποικίλος ὁ ἰχθύς. ὅθεν καὶ τὸν Λοκρὸν ἢ
 Κολοφώνιον Μνασέαν συνταξάμενον τὰ ἐπιγραφόμενα παίγνια διὰ
 τὸ ποικίλον τῆς συναγωγῆς Σάλπην οἱ συνήθεις προσηγόρευον.
 Νυμφόδωρος δὲ ὁ Συρακόσιος ἐν τῷ τῆς Ἀσίας Περίπλῳ
 ( FHG II 378 ) Λεσβίαν φησὶ γενέσθαι Σάλπην
 τὴν τὰ παίγνια συνθεῖσαν. Ἄλκιμος δ’ ἐν τοῖς
 Σικελικοῖς ( FHG IV 296 ) ἐν Μεσσήνῃ φησὶ τῇ
 κατὰ τὴν νῆσον Βότρυν γενέσθαι εὑρετὴν τῶν παραπλησίων
 παιγνίων τοῖς προσαγορευομένοις Σάλπης. Ἄρχιππος δὲ ἐν
 Ἰχθύσιν ἀρσενικῶς εἴρηκεν ὁ σάλπης ( I 683 K )·
 
 ἐκήρυξεν βόαξ, 
 σάλπης δ’ ἐσάλπιγξ’ ἕπτ’ ὀβολοὺς μισθὸν φέρων. 
 γίνεται δ’ ὅμοιος ἰχθὺς ἐν τῇ Ἐρυθρᾷ θαλάσσῃ ὁ
 καλούμενος στρωματεύς, ῥάβδους ἔχων δι’ ὅλου τοῦ σώματος
 τεταμένας χρυσιζούσας, ὡς ἱστορεῖ Φίλων ἐν τῷ
 Μεταλλικῷ.

ΣΥΝΟΔΟΝΤΕΣ καὶ ΣΥΝΑΓΡΙΣ. καὶ τούτων Ἐπίχαρμος μέμνηται
 ( p. 283 L )· 
 συναγρίδας μαζούς τε συνόδοντάς τ᾽
 ἐρυθροποικίλους. 
 Νουμήνιος Ἁλιευτικῷ διὰ τοῦ ῡ λέγων φησίν
 ( fr. 9 B )· 
 ἢ λευκὴν συνόδοντα βόηκάς τε τρικκούς τε. 
 καὶ πάλιν· 
 
 τοῖσί κε θηρήσαιο φαγεῖν λελιημένος ἰχθὺν 
 ἠὲ μέγαν συνόδοντα ἢ ἀρνευτὴν ἵππουρον. 
 σινόδοντα δὲ αὐτὸν λέγει διὰ τοῦ ῑ Δωρίων, ἔτι δὲ
 Ἀρχέστρατος ἐν τούτοις ( fr. 40 R )· 
 ἀτὰρ σινόδοντα μὲν ὃν ζήτει παχὺν εἶναι· 
 ἐκ πορθμοῦ δὲ λαβεῖν πειρῶ καὶ τοῦτον, ἑταῖρε. 
 ταὐτὰ δὲ ταῦτα κυρῶ φράζων καὶ πρὸς σέ, Κλέαινε· 
 Ἀντιφάνης δ’ ἐν Ἀρχιστράτῃ ( II 28 K )·
 
 τίς δ’ ἐγχέλειον ἂν φάγοι 
 ἢ κρανίον σινόδοντος;

ΣΑΥΡΟΣ. τούτου μνημονεύει Ἄλεξις ἐν Λεύκῃ μάγειρος δ’ ἐστὶν
 ὁ λέγων ( II 344 K )· 
 ἐπίστασαι τὸν σαῦρον ὡς δεῖ σκευάσαι; 
 Β. ἀλλ’ ἂν διδάσκῃς. Α. ἐξελὼν τὰ βράγχια, 
 πλύνας, περικόψας τὰς ἀκάνθας τὰς κύκλῳ 
 παράσχισον χρηστῶς διαπτύξας θ’ ὅλον 
 τῷ σιλφίῳ μάστιξον εὖ τε καὶ καλῶς 
 τυρῷ τε σάξον ἁλσί τ’ ἠδ’ ὀριγάνῳ. 
 Ἔφιππος δ’ ἐν Κύδωνι πολλῶν καὶ ἄλλων ἰχθύων
 κατάλογον ποιούμενος καὶ τοῦ σαύρου μνημονεύει διὰ τούτων
 ( II 256 K )· 
 θύννου τεμάχη, γλάνιδος, γαλεοῦ, 
 ῥίνης, γόγγρου, κεφάλου, πέρκης, 
 σαῦρος, φυκίς, βρίγκος, τρίγλη, 
 κόκκυξ, φάγρος, μύλλος, λεβίας, 
 σπάρος, αἰολίας, θρᾷττα, χελιδών, 
 
 καρίς, τευθίς, ψῆττα, δρακαινίς, 
 πουλυπόδειον, σηπία, ὀρφώς, 
 κωβιός, ἀφύαι, βελόναι, κεστρεῖς. 
 Μνησίμαχος δ’ ἐν Ἱπποτρόφῳ ( II 438, 36
 K )· 
 τῶν καρχαριῶν 
 νάρκη, βάτραχος, πέρκη, σαῦρος, 
 τριχίας, φυκίς, βρίγκος, τρίγλη, 
 κόκκυξ. 
 ΣΚΕΠΙΝΟΣ. τούτου μνημονεύων Δωρίων ἐν τῷ 
 περὶ ἰχθύων καλεῖσθαί φησιν αὐτὸν ἀτταγεινόν.

ΣΚΙΑΙΝΑ. Ἐπίχαρμος Ἥβας γάμῳ ( p. 233
 L )· 
 αἰολίαι πλῶτές τε κυνόγλωσσοί τ᾽, ἐνῆν δὲ
 σκιαθίδες. 
 Νουμήνιος δὲ σκιαδέα αὐτὸν καλεῖ ἐν τούτοις
 ( fr. 6 B )· 
 τοῖσί κε θηρήσαιο λαβεῖν λελιημένος ἰχθὺν 
 ἠὲ μέγαν συνόδοντα ἢ ἀρνευτὴν ἵππουρον 
 ἠὲ φάγρον λοφίην, ὁτὲ δ’ ἀγρόμενον σκιαδῆα. 
 ΣΥΑΓΡΙΔΕΣ. τούτων μνημονεύει Ἐπίχαρμος ἐν 
 Ἥβας γάμῳ καὶ ἐν Γᾷ καὶ Θαλάσσᾳ ( p. 224
 L ).

ΣΦΥΡΑΙΝΑΙ. ταύτας φησὶν Ἱκέσιος τροφιμωτέρας εἶναι τῶν
 γόγγρων, ἀπειθεῖς δὲ τὴν γεῦσιν καὶ ἀστόμους, εὐχυλίᾳ δὲ
 μέσους. ὁ δὲ Δωρίων ‘σφύραιναν, φησίν, ἣν καλοῦσι κέστραν.’
 Ἐπίχαρμος δ’ ἐν Μούσαις κέστραν ὀνομάσας οὐκ ἔτι σφυραίνας
 ὀνομάζει ὡς ταὐτὸν οὔσας ( p. 240 L )· 
 χαλκίδας τε καὶ κύνας κέστρας τε πέρκας τ᾽
 αἰόλας. 
 καὶ Σώφρων ἐν ἀνδρείοις ( fr. 62 Bo )·
 ‘κέστραι βότιν κάπτουσαι.’ Σπεύσιππος δὲ ἐν δευτέρῳ Ὁμοίων
 ὡς παραπλήσια ἐκτίθεται κέστραν,
 βελόνην, σαυρίδα. καὶ οἱ Ἀττικοὶ δὲ ὡς ἐπὶ τὸ πολὺ τὴν
 σφύραιναν καλοῦσι κέστραν, σπανίως δὲ τῷ τῆς σφυραίνης
 ὀνόματι ἐχρήσαντο. Στράττις γοῦν ἐν Μακεδόσιν ἐρομένου
 τινὸς Ἀττικοῦ ὡς ἀγνοοῦντος τὸ ὄνομα καὶ λέγοντος ( I
 719 K )· 
 ἡ σφύραινα δ’ ἐστὶ τίς; 
 φησὶν ὁ ἕτερος· 
 κέστραν μὲν ὔμμες ὡττικοὶ κικλήσκετε. 
 Ἀντιφάνης ἐν Εὐθυδίκῳ ( II 50 K )·
 
 πάνυ συχνὴ 
 σφύραινα. Β. κέστραν ἀττικιστὶ δεῖ λέγειν. 
 Νικοφῶν δ’ ἐν Πανδώρᾳ ( I 776 K )·
 
 κέστραι τε καὶ λάβρακες. 
 Ἐπίχαρμος Ἥβας γάμῳ ( p. 240 L )·
 
 κέστρας τε πέρκας τ’ αἰόλας.

ΣΗΠΙΑ. Ἀριστοφάνης Δαναίσι ( I 436
 K )· 
 καὶ ταῦτ’ ἔχοντα σηπίας καὶ πουλύπους. 
 ὡς αἰτίας ἡ παραλήγουσα παροξύνεται, ὡς Φιλήμων
 ἱστορεῖ, ὁμοίως καὶ ταῦτα· παιδία, ταινία, οἰκία. τὴν
 σηπίαν δὲ Ἀριστοτέλης ( p. 320 R ) πόδας ἔχειν
 ὀκτώ, ὧν τοὺς ὑποκάτω δύο μεγίστους, προβοσκίδας δύο καὶ
 μεταξὺ αὐτῶν τοὺς ὀφθαλμοὺς καὶ τὸ στόμα. ἔχει
 δὲ καὶ ὀδόντας δύο τὸν μὲν ἄνω, τὸν δὲ κάτω καὶ τὸ
 λεγόμενον ὄστρακον ἐν τῷ νώτῳ. ἐν δὲ τῇ μύτιδι ὁ θολός
 ἐστιν· αὕτη δὲ κεῖται παρ’ αὐτὸ τὸ στόμα κύστεως τόπον
 ἐπέχουσα. ἐστὶ δ’ ἡ κοιλία πλακώδης καὶ λεία, ὁμοία τοῖς
 τῶν βοῶν ἠνύστροις. τρέφονται δ’ αἱ μικραὶ σηπίαι τοῖς
 λεπτοῖς ἰχθυδίοις, ἀποτείνουσαι τὰς
 προβοσκίδας ὥσπερ ὁρμιὰς καὶ ταύταις θηρεύουσαι. λέγεται δ᾽
 ὡς ὅταν ὁ χειμὼν γένηται τῶν πετριδίων ὥσπερ ἀγκύραις ταῖς
 προβοσκίσι λαμβανόμεναι ὁρμοῦσι. διωκομένη τε ἡ σηπία τὸν
 θολὸν ἀφίησι καὶ ἐν αὐτῷ κρύπτεται ἐμφήνασα φεύγειν εἰς
 τοὔμπροσθεν. λέγεται δὲ ὡς καὶ θηρευθείσης τῆς θηλείας
 τριόδοντι οἱ ἄρρενες ἐπαρήγουσιν ἀνθέλκοντες αὐτήν· ἂν δ᾽
 οἱ ἄρρενες ἁλῶσιν, αἱ θήλειαι φεύγουσιν. οὐ διετίζει δ’ ἡ
 σηπία, καθάπερ οὐδ’ ὁ πολύπους. ἐν δὲ πέμπτῳ ζῴων μορίων
 ( 541 b 12. 544a 1 ) ‘αἱ σηπίαι, φησί, καὶ αἱ
 τευθίδες νέουσιν ἅμα καὶ συμπεπλεγμέναι, τὰ στόματα καὶ τὰς
 πλεκτάνας ἐφαρμόττουσαι καταντικρὺ ἀλλήλαις· ἐφαρμόττουσιν
 δὲ καὶ τὸν μυκτῆρα εἰς τὸν μυκτῆρα. τῶν τε μαλακίων
 τίκτουσιν πρῶται τοῦ ἔαρος αἱ σηπίαι καὶ τίκτουσι πᾶσαν
 ὥραν καὶ κυίσκονται πεντεκαίδεκα ἡμέραις. ὅταν δὲ τέκωσι τὰ
 ᾠά, ὁ ἄρρην παρακολουθῶν καταφυσᾷ καὶ στιφρᾷ. βαδίζουσι δὲ
 κατὰ ζυγά. καί ἐστιν ὁ ἄρρην τῆς θηλείας ποικιλώτερός τε
 καὶ μελάντερος τὸν νῶτον.

Ἐπίχαρμος δ’ ἐν Ἥβας γάμῳ φησί ( p. 235 L )·
 
 πώλυποι τε σηπίαι τε καὶ ποταναὶ τευθίδες. 
 τοῦτο δὲ σημειωτέον πρὸς Σπεύσιππον λέγοντα εἶναι
 ὅμοια σηπίαν τευθίδα. Ἱππώνακτος δ’ ἐν τοῖς ἰάμβοις
 εἰπόντος ( fr. 68 B4 ) ‘σηπίης ὑπόσφαγμα’ οἱ
 ἐξηγησάμενοι ἀπέδωκαν τὸ τῆς σηπίας μέλαν. ἐστὶ δὲ τὸ
 ὑπόσφαγμα, ὡς Ἐρασίστρατός φησιν ἐν Ὀψαρτυτικῷ, ὑπότριμμα.
 γράφει δὲ οὕτως· ‘ὑπόσφαγμα δ’ εἶναι 
 κρέασιν ὀπτοῖς ἐκ τοῦ αἵματος τεταραγμένου μέλιτι, τυρῷ,
 ἁλί, κυμίνῳ, σιλφίῳ, ὄξει ἑφθοῖς.’ καὶ Γλαῦκος δ’ ὁ Λοκρὸς
 ἐν Ὀψαρτυτικῷ οὕτως γράφει· ‘ὑπόσφαγμα δ’ αἷμα ἑφθὸν καὶ
 σίλφιον καὶ ἕψημα ἢ μέλι καὶ ὄξος καὶ γάλα καὶ τυρὸς καὶ
 φύλλα εὐώδη τετμημένα.’ ὁ δὲ πολυμαθέστατος Ἀρχέστρατός
 φησιν ( fr. 39 R )· 
 σηπίαι Ἀβδήροις τε Μαρωνείᾳ τ’ ἐνὶ μέσσῃ. 
 Ἀριστοφάνης Θεσμοφοριαζούσαις ( I 473
 K )· 
 ἰχθὺς ἐώνηταί τις ἢ σηπίδιον· 
 καὶ ἐν Δαναίσιν ( I 454 K )· 
 ὀσμύλια καὶ μαινίδια καὶ σηπίδια. 
 Θεόπομπος Ἀφροδίτῃ ( I 734 K )· 
 ἀλλ’ ἔντραγε 
 τὴν σηπίαν τηνδὶ λαβοῦσα καὶ τοδὶ 
 τὸ πουλυπόδειον. 
 περὶ δὲ ἑψήσεως σηπιδίων Ἄλεξις ἐν Πονήρᾳ παράγει
 μάγειρον τάδε λέγοντα ( II 367 K )· 
 σηπίαι τόσους 
 δραχμῆς μιᾶς τρίς. τῶν δὲ τὰς μὲν πλεκτάνας 
 καὶ τὰ πτερύγια συντεμὼν ἑφθὰς ποῶ. 
 τὸ δ’ ἄλλο σῶμα κατατεμὼν πολλοὺς κύβους 
 σμήσας τε λεπτοῖς ἁλσὶ δειπνούντων ἅμα 
 ἐπὶ τὸ τάγηνον σίζον ἐπεισιὼν φέρω.

ΤΡΙΓΛΗ, κίχλη διὰ τοῦ η . τὰ γὰρ
 εἰς λα λήγοντα θηλυκὰ ἕτερον αἰτεῖ
 λάβδα, Σκύλλα, Τελέσιλλα· ὅσα δ’ ἐπιπλοκὴν ἔχει τοῦ γ εἰς η 
 λήγει, τρώγλη, αἴγλη, ζεύγλη. τὴν δὲ
 τρίγλην φησὶν Ἀριστοτέλης τρὶς τίκτειν τοῦ ἔτους ἐν πέμπτῳ
 μορίων ( 543 a 5 ), τεκμαίρεσθαι λέγων τοὺς
 ἁλιεῖς τοῦτο ἐκ τοῦ γόνου τρὶς φαινομένου περί τινας
 τόπους. μήποτ’ οὖν ἐντεῦθέν ἐστι καὶ τὸ τῆς ὀνομασίας (ὡς
 ἀμίαι ὅτι οὐ κατὰ μίαν φέρονται, ἀλλ’ ἀγεληδόν, σκάρος δὲ
 ἀπὸ τοῦ σκαίρειν καὶ καρίς, ἀφύαι δ’ ὡς ἂν ἀφυεῖς οὖσαι,
 τουτέστιν δυσφυεῖς· θύω, θύννος ὁ ὁρμητικός, διὰ τὸ
 κατὰ τὴν τοῦ κυνὸς ἐπιτολὴν ὑπὸ τοῦ ἐπὶ τῆς
 κεφαλῆς οἴστρου ἐξελαύνεσθαι). ἐστὶ δὲ καρχαρόδους,
 συναγελαστική, παντόστικος, ἔτι δὲ σαρκοφάγος. τὸ δὲ τρίτον
 τεκοῦσα ἄγονός ἐστι· γίνεται γάρ τινα σκωλήκια αὐτῇ ἐν τῇ
 ὑστέρᾳ, ἃ τὸν γόνον τὸν γινόμενον κατεσθίει. ἀπὸ δὲ τοῦ
 συμβεβηκότος Ἐπίχαρμος ὀνομάζει αὐτὰς κυφὰς ἐν Ἥβας γάμῳ
 διὰ τούτων ( p. 233 L )· 
 ἆγε δὴ τρίγλας τε κυφὰς κἀχαρίστους βαιόνας. 
 Σώφρων δ’ ἐν τοῖς ἀνδρείοις ( fr. 63. 64
 Bo ) τριγόλας τινὰς ἐν τούτοις ὀνομάζει· ‘τριγόλᾳ
 ὀμφαλοτόμῳ’ καὶ ‘τριγόλαν τὸν εὐδιαῖον.’ ἐν δὲ τῷ
 ἐπιγραφομένῳ Παιδικὰ ποιφυξεῖς φησί ( fr. 70
 Bo )· ‘τρίγλας μὲν γένηον, τριγόλα δ᾽
 ὀπισθίδια.’ κἀν τοῖς γυναικείοις δὲ ἔφη ( fr. 13
 Bo )· ‘τρίγλαν γενεᾶτιν.’ Διοκλῆς δ’ ἐν τοῖς πρὸς
 Πλείσταρχον σκληρόσαρκον εἶναί φησι τὴν τρίγλαν. Σπεύσιππος
 δ’ ἐμφερῆ φησιν εἶναι κόκκυγα, χελιδόνα, τρίγλαν. ὅθεν
 Τρύφων φησὶν ἐν τοῖς περὶ ζῴων ( fr. 121 V ),
 τὸν τριγόλαν τινὰς οἴεσθαι κόκκυγα
 εἶναι διά τε τὸ ἐμφερὲς καὶ τὴν τῶν ὀπισθίων ξηρότητα, ἣν
 σεσημείωται ὁ Σώφρων λέγων· ‘τρίγλας μὲν γένηον, τριγόλα δ᾽
 ὀπισθίδια.’

Πλάτων δ’ ἐν Φάωνί φησι ( I 647, 19 K )· 
 τρίγλη δ’ οὐκ ἐθέλει νεύρων ἐπιήρανος εἶναι· 
 παρθένου Ἀρτέμιδος γὰρ ἔφυ καὶ στύματα
 μισεῖ. 
 τῇ δὲ Ἑκάτῃ ἀποδίδοται ἡ τρίγλη διὰ τὴν τῆς
 ὀνομασίας κοινότητα· τριοδῖτις γὰρ καὶ τρίγληνος, καὶ ταῖς
 τριακάσι δ’ αὐτῇ τὰ δεῖπνα φέρουσι. κατὰ τὸ παραπλήσιον δ᾽
 οἰκειοῦσιν Ἀπόλλωνι μὲν κίθαρον, Ἑρμῇ δὲ βόακα, Διονύσῳ δὲ
 κιττὸν καὶ Ἀφροδίτῃ φαλαρίδα, ὡς Ἀριστοφάνης ἐν Ὄρνισι
 ( 566 ), κατὰ συνέμφασιν τοῦ φαλλοῦ. καὶ τὴν
 νῆτταν δὲ καλουμένην Ποσειδῶνί τινες οἰκειοῦσι. καὶ τὸν
 θαλάττιον γόνον, ὃν ἡμεῖς μὲν ἀφύην, ἄλλοι δὲ ἀφρῖτιν
 ὀνομάζουσιν, οἳ δὲ ἀφρόν· προσφιλέστατον δ’ εἶναι καὶ
 τοῦτον Ἀφροδίτῃ διὰ τὸ καὶ αὐτὴν ἐξ ἀφροῦ γεννηθῆναι.
 Ἀπολλόδωρος δ’ ἐν τοῖς περὶ θεῶν τῇ Ἑκάτῃ φησὶ θύεσθαι
 τρίγλην διὰ τὴν τοῦ ὀνόματος οἰκειότητα· τρίμορφος γὰρ ἡ
 θεός. Μελάνθιος δ’ ἐν τῷ περὶ τῶν ἐν Ἐλευσῖνι μυστηρίων
 ( FHG IV 444 ) καὶ τρίγλην καὶ μαινίδα, ὅτι
 καὶ θαλάττιος ἡ Ἑκάτη. Ἡγήσανδρος δὲ ὁ Δελφὸς ( ibid.
 420 ) τρίγλην παραφέρεσθαι ἐν τοῖς Ἀρτεμισίοις διὰ
 τὸ δοκεῖν τοὺς θαλασσίους λαγὼς θανασίμους ὄντας θηρεύειν
 ἐπιμελῶς καὶ καταναλίσκειν. διόπερ ὡς ἐπ’ ὠφελείᾳ τῶν
 ἀνθρώπων τοῦτο ποιοῦσα τῇ κυνηγετικῇ 
 θεῷ ἡ κυνηγέτις ἀνάκειται. γενεᾶτιν δ’ ἔφη τὴν τρίγλην
 Σώφρων, ἐπεὶ αἱ τὸ γένειον ἔχουσαι ἡδίονές εἰσι μᾶλλον τῶν
 ἄλλων. Ἀθήνησι δὲ καὶ τόπος τις Τρίγλα καλεῖται, καὶ αὐτόθι
 ἐστὶν ἀνάθημα τῇ Ἑκάτῃ Τριγλανθίνῃ. διὸ καὶ Χαρικλείδης ἐν
 Ἁλύσει φησί ( IV 556 M )· 
 δέσποιν’ Ἑκάτη τριοδῖτι, 
 τρίμορφε, τριπρόσωπε, 
 τρίγλαις κηλευμένα.

ἐὰν δ’ ἐναποπνιγῇ τρίγλη ζῶσα ἐν οἴνῳ καὶ τοῦτο ἀνὴρ πίῃ,
 ἀφροδισιάζειν οὐ δυνήσεται, ὡς Τερψικλῆς ἱστορεῖ ἐν τῷ περὶ
 ἀφροδισίων. κἂν γυνὴ δὲ πίῃ τοῦ αὐτοῦ οἴνου, οὐ κυίσκεται.
 ὁμοίως δὲ οὐδὲ ὄρνις. ὁ δὲ πολυίστωρ Ἀρχέστρατος ἐπαινέσας
 τὰς κατὰ Τειχιοῦντα τῆς Μιλησίας τρίγλας ἑξῆς φησι
 ( fr. 56 R )· 
 κἀν Θάσῳ ὀψώνει τρίγλην κοὐ χείρονα λήψῃ 
 ταύτης· ἐν δὲ Τέῳ χείρω, κεδνὴ δὲ καὶ αὐτή· 
 ἐν δ’ Ἐρυθραῖς ἀγαθὴ θηρεύεται αἰγιαλῖτις. 
 Κρατῖνος δ’ ἐν Τροφωνίῳ φησίν ( I 80
 K )· 
 οὐδ’ Αἰξωνίδ’ ἐρυθρόχρων ἐσθίειν ἔτι τρίγλην 
 οὐδὲ τρυγόνος οὐδὲ δεινοῦ φυὴν μελανούρου. 
 Ναυσικράτης δ’ ὁ κωμῳδιοποιὸς ἐπαινεῖ τὰς
 Αἰξωνικὰς τρίγλας ἐν Ναυκλήροις λέγων οὕτως ( IV 575
 M )· 
 μετ’ αὐτῶν δ’ εἰσὶν ἐκπρεπεῖς φύσιν 
 αἱ ξανθοχρῶτες, ἃς κλύδων Αἰξωνικὸς 
 πασῶν ἀρίστας ἐντόπους παιδεύεται· 
 αἷς καὶ θεὰν τιμῶσι φωσφόρον κόρην, 
 δείπνων ὅταν πέμπωσι δῶρα ναυτίλοι. 
 Β. τρίγλας λέγεις.

ΤΑΙΝΙΑΙ. καὶ τούτων Ἐπίχαρμος μέμνηται 
 ( p. 234 L )· 
 καὶ ταὶ φίνταται 
 ταινίαι λεπταὶ μέν, ἁδῆαι δὲ κὠλίγου πυρός. 
 Μίθαικος δ’ ἐν Ὀψαρτυτικῷ ‘ταινίαν, φησίν,
 ἐκκοιλίξας, τὰν κεφαλὰν ἀποταμών, ἀποπλύνας καὶ ταμὼν
 τεμάχεα κατάχει τυρὸν καὶ ἔλαιον.’ πλεῖσται δὲ γίνονται καὶ
 κάλλισται κατὰ τὸν πρὸς τῇ Ἀλεξανδρείᾳ Κάνωπον καὶ ἐν
 Σελευκείᾳ τῇ πρὸς Ἀντιοχείᾳ. ὅταν δ’ Εὔπολις ἐν
 Προσπαλτίοις λέγῃ ( I 323 K )· 
 μήτηρ τις αὐτῷ Θρᾷττα ταινιόπωλις, 
 τὴν ἐπὶ τῶν ὑφασμάτων λέγει καὶ τῶν ζωνῶν, αἷς αἱ
 γυναῖκες περιδέονται.

ΤΡΑΧΟΥΡΟΙ. τούτων ὡς ξηροτέρων μέμνηται Διοκλῆς. Νουμήνιος
 δ’ ἐν Ἁλιευτικῷ φησιν ( fr. 20 B )· 
 ἀκονίας κιγκάλους τε καὶ ἀλλοπίην τράχουρον. 
 
 ΤΑΥΛΩΠΙΑΣ. περὶ τούτου Ἀρχέστρατος ἱστορεῖ
 ( fr. 9 R )· 
 καὶ νεαροῦ μεγάλου τ’ αὐλωπία ἐν θέρει ὠνοῦ 
 κρανί’ ὅταν Φαέθων πυμάτην ἁψῖδα διφρεύῃ· 
 καὶ παράθες θερμὸν ταχέως καὶ τρίμμα μετ’ αὐτοῦ. 
 ὄπτα δ’ ἀμφ’ ὀβελίσκον ἑλὼν ὑπογάστριον αὐτοῦ.

ΤΕΥΘΙΣ. Ἀριστοτέλης εἶναί φησι ( p. 323 R ) καὶ
 ταύτην τῶν συναγελαζομένων ἔχειν τε τὰ πλεῖστα τῆς σηπίας,
 τὸν τῶν ποδῶν ἀριθμόν, τὰς προβοσκίδας. τῶν δὲ ταύτης ποδῶν
 οἱ μὲν κάτω μικροί εἰσιν, οἱ δ’ ἄνω μείζους· καὶ τῶν
 προβοσκίδων ἡ δεξιὰ παχυτέρα, καὶ τὸ ὅλον σωμάτιον τρυφερὸν
 καὶ ὑπομηκέστερον. ἔχει δὲ καὶ θολὸν ἐν
 τῇ μύτιδι οὐ μέλανα ἀλλ’ ὠχρόν· καὶ τὸ ὄστρακον μικρὸν λίαν
 καὶ χονδρῶδες. 
 ΤΕΥΘΟΣ. ὁ δὲ τεῦθος ( p. 324 R ) μόνῳ τούτῳ
 διαφέρει, τῷ μεγέθει· γίνεται δὲ καὶ τριῶν σπιθαμῶν. τὸ δὲ
 χρῶμά ἐστιν ὑπέρυθρος καὶ τῶν ὀδόντων τὸν μὲν κάτω ἐλάττονα
 ἔχει, τὸν δὲ ἄνω μείζονα, ἄμφω δὲ μέλανας καὶ ὁμοίους
 ῥύγχει ἱέρακος. ἀναπτυχθεὶς δὲ κοιλίαν ἔχει ὁμοίαν ταῖς
 ὑείαις. ἐν δὲ εʹ μορίων ( p. 550 b
 14 ) βραχύβιά φησιν εἶναι τὸν τεῦθον καὶ τὴν
 σηπίαν. Ἀρχέστρατος δ’ ὁ πᾶσαν γῆν καὶ θάλασσαν διὰ
 γαστριμαργίαν περιελθών πλεύσας φησι ( fr.
 43 R )· 
 τευθίδες ἐν Δίῳ τῷ Πιερικῷ παρὰ χεῦμα 
 Βαφύρα· καὶ ἐν Ἀμβρακίᾳ παμπληθέας ὄψει. 
 Ἄλεξις δὲ ἐν Ἐρετρικῷ τάδε ποιεῖ λέγοντα μάγειρον
 ( II 323 K )· 
 τευθίδες, σπίναι, βατίς, δῆμος, ἀφύαι, 
 κρεᾴδι’ , ἐντερίδια· ἀλλὰ τὰς μὲν τευθίδας, 
 τὰ πτερύγι’ αὐτῶν συντεμών, στεατίου 
 μικρὸν παραμίξας, περιπάσας ἡδύσμασι 
 λεπτοῖσι χλωροῖς ὠνθύλευσα. 
 καὶ πέμμα δέ τι τευθίδα ὀνομάζειν Ἰατροκλέα ἐν
 Ἀρτοποιικῷ φησι Πάμφιλος.

ΥΕΣ. Ἐπίχαρμος ἐν Ἥβας γάμῳ ( p. 234
 L )· 
 ἦν δ’ ὑαινίδες τε βούγλωσσοί τε καὶ κίθαρος ἐνῆς. 
 λέγει δέ τινας καὶ ὕας διὰ τούτων ( p. 237
 L )· 
 χαλκίδες θ’ ὕες τε ἱέρακές τε χὠ πίων κύων, 
 εἰ μὴ ἄρα οὗτοι οἱ αὐτοί εἰσι τῷ κάπρῳ. Νουμήνιος δ’ ἐν τῷ Ἁλιευτικῷ ἄντικρυς
 ὕαινάν τινα καταριθμεῖται ἐν τούτοις ( fr. 13
 B )· 
 κανθαρίδα προφανεῖσαν ὕαινάν τε τρίγλην τε. 
 καὶ Διονύσιος δ’ ἐν Ὀψαρτυτικῷ τῆς ὑαίνης
 μνημονεύει. Ἀρχέστρατος δ’ ὁ ὀψοδαίδαλος ( fr. 44
 R )· 
 ἐν δ’ Αἴνῳ καὶ τῷ Πόντῳ τὴν ὗν ἀγόραζε, 
 ἣν καλέουσί τινες θνητῶν ψαμμῖτιν ὀρυκτήν. 
 τούτου τὴν κεφαλὴν ἕψειν μηδὲν προσενεγκὼν 
 ἥδυσμ᾽, ἀλλ’ ἐς ὕδωρ μόνον ἐνθεὶς καὶ θαμὰ κινῶν 
 ὕσσωπον παράθες τρίψας, κἂν ἄλλο τι χρῄζῃς, 
 δριμὺ διεὶς ὄξος· κᾆτ’ ἔμβαπτ’ εὖ καὶ ἐπείγου 
 οὕτως ὡς πνίγεσθαι ὑπὸ σπουδῆς καταπίνων. 
 τὴν λοφιὰν δ’ ὀπτᾶν αὐτῆς καὶ τἄλλα τὰ πλεῖστα. 
 μήποτ’ οὖν καὶ ὁ Νουμήνιος ἐν τῷ Ἁλιευτικῷ τὴν ὗν
 ψαμαθῖδα καλεῖ ἐπὰν λέγῃ ( fr. 11 B )· 
 ἄλλοτε καρχαρίην, ὁτὲ δὲ ῥόθιον ψαμαθῖδα.

ΥΚΑΙ. καὶ τὸν ὕκην Καλλίμαχος ἐν ἐπιγράμμασιν
 ἱερὸν ἰχθὺν καλεῖ διὰ τούτων ( fr. 72 Sch )·
 
 θεὸς δέ οἱ ἱερὸς ὕκης. 
 Νουμήνιος δ’ ἐν Ἁλιευτικῷ ( fr. 16 B )·
 
 ἢ σπάρον ἢ ὕκας ἀγεληίδας ἢ ἐπὶ φάγρον 
 πέτρῃ ἀλωόμενον. 
 Τίμαιος δ’ ἐν τῇ ιγʹ τῶν ἱστοριῶν
 ( FHG I 220 ) περὶ τοῦ Σικελικοῦ πολιχνίου
 (λέγω δὲ τῶν Ὑκάρων) διαλεγόμενος προσαγορευθῆναί φησι τὸ
 πολίχνιον διὰ τὸ τοὺς πρώτους τῶν ἀνθρώπων ἐλθόντας ἐπὶ τὸν
 τόπον ἰχθῦς εὑρεῖν τοὺς καλουμένους
 ὕκας καὶ τούτους ἐγκύους· δι’ οὓς οἰωνισαμένους Ὕκαρον
 ὀνομάσαι τὸ χωρίον. Ζηνόδοτος δέ φησι Κυρηναίους τὸν ὕκην
 ἐρυθρῖνον καλεῖν. Ἕρμιππος δὲ ὁ Σμυρναῖος ἐν τοῖς περὶ
 Ἱππώνακτος ( FHG III 52 ) ὕκην ἀκούει τὴν
 ἰουλίδα· εἶναι δ’ αὐτὴν δυσθήρατον. διὸ καὶ Φιλητᾶν φάναι
 ( fr. 17 Bgk )· 
 οὐδ’ ὕκης ἰχθὺς ἔσχατος ἐξέφυγε.

ΦΑΛΡΟΣ. Σπεύσιππος ἐν δευτέρῳ Ὁμοίων παραπλήσιά φησιν εἶναι
 φάγρον, ἐρυθρῖνον, ἥπατον. ἐμνημόνευσε δ’ αὐτοῦ καὶ
 Νουμήνιος ἐν τοῖς προκειμένοις ( Litt. b ).
 Ἀριστοτέλης δὲ σαρκοφάγον φησὶν ( p. 317 R )
 αὐτὸν εἶναι καὶ μονήρη καρδίαν τε ἔχειν τρίγωνον ἀκμάζειν
 τε ἔαρος. Ἐπίχαρμος δ’ ἐν Ἥβας γάμῳ φησίν ( p. 237
 L )· 
 ἀόνες φάγροι τε καὶ λάβρακες. 
 μνημονεύει δ’ αὐτῶν καὶ Μεταγένης ἐν
 Θουριοπέρσαις. Ἀμειψίας δ’ ἐν Κόννῳ ( I 672 K )·
 
 ὀρφῷσι σελαχίοις τε καὶ φάγροις βοράν. 
 Ἱκέσιος δέ φησι· ‘φάγροι καὶ χρόμις καὶ ἀνθίας καὶ
 ἀκαρνᾶνες καὶ ὀρφοὶ καὶ συνόδοντες καὶ συναγρίδες τῷ μὲν
 γένει παραπλήσιοι ὑπάρχουσιν· γλυκεῖς τε γὰρ καὶ
 παραστύφοντες καὶ τρόφιμοι· κατὰ λόγον δὲ καὶ δυσέκκριτοι.
 τροφιμώτεροι δ’ αὐτῶν οἱ σαρκώδεις καὶ γεωδέστεροι ἐλάττονά
 τε πιμελὴν ἔχοντες. Ἀρχέστρατος δέ φησι ‘Σειρίου
 ἀντέλλοντος’ δεῖν τὸν φάγρον ἐσθίειν ( fr. 45
 R )· 
 Δήλῳ τ’ Εἰρετρίᾳ τε κατ’ εὐλιμένους ἁλὸς οἴκους. 
 
 τὴν κεφαλὴν δ’ αὐτοῦ μόνον ὠνοῦ καὶ μετ’ ἐκείνης 
 οὐραῖον· τὰ δὲ λοιπὰ δόμον μηδ’ εἰσενέγκῃς. 
 μνημονεύει τοῦ φάγρου καὶ Στράττις ἐν Λημνομέδᾳ
 ( I 718 K )· 
 πολλοὺς δὴ μεγάλους τε φάγρους ἐγκάψας. 
 καὶ ἐν Φιλοκτήτῃ ( I 724 K )· 
 κᾆτ’ εἰς ἀγορὰν ἐλθόντες ἁδροὺς 
 ὀψωνοῦσιν μεγάλους τε φάγρους 
 καὶ Κωπᾴδων ἁπαλῶν τεμάχη 
 στρογγυλοπλεύρων. 
 ἐστὶ δὲ καὶ γένος λίθου φάγρος. ἡ γὰρ ἀκόνη κατὰ
 Κρῆτας φάγρος, ὥς φησι Σιμίας.

ΧΑΝΝΑΙ. Ἐπίχαρμος ἐν Ἥβας γάμῳ ( p. 235
 L )· 
 μεγαλοχάσμονάς τε χάννας κἠκτραπελογάστορας 
 ὄνους. 
 Νουμήνιος ἐν Ἁλιευτικῷ ( fr. 10 B )·
 
 χάννους τ’ ἐγχέλυάς τε καὶ ἐννυχίην πύτινον. 
 μνημονεύει δ’ αὐτοῦ καὶ Δωρίων ἐν τῷ περὶ ἰχθύων.
 Ἀριστοτέλης δὲ ἐν τῷ περὶ ζωικῶν ( p. 296 R )
 ποικιλερυθρομέλαιναν αὐτὴν ὀνομάζει καὶ ποικιλόγραμμον διὰ
 τὸ μελαίναις γραμμαῖς πεποικίλθαι.

ΧΡΟΜΙΣ. καὶ τούτου μνημονεύει Ἐπίχαρμος λέγων ( p. 232
 L )· 
 καὶ σκιφίας χρόμιός θ᾽, ὃς ἐν τῷ ἦρι καττον
 Ἀνάνιον 
 ἰχθύων πάντων ἄριστος. 
 Νουμήνιος δ’ ἐν Ἁλιευτικῷ ( fr. 8 B )·
 
 
 ὕκην ἢ κάλλιχθυν, ὁτὲ χρόμιν, ἄλλοτε δ’ ὀρφόν. 
 καὶ Ἀρχέστρατος ( fr. 46 R )· 
 τὸν χρόμιν ἐν Πέλλῃ λήψῃ μέγαν (ἐστὶ δὲ πίων 
 ἂν θέρος ᾖ καὶ ἐν Ἀμβρακίᾳ.

ΧΡΥΣΟΦΡΥΣ. Ἄρχιππος ἐν Ἰχθύσιν ( I
 682 )· 
 ἱεροὺς Ἀφροδίτης χρυσόφρυς Κυθηρίας. 
 τοὺς δ’ ἰχθῦς τούτους φησὶν Ἱκέσιος καὶ τῇ
 γλυκύτητι καὶ τῇ ἄλλῃ εὐστομίᾳ πάντων εἶναι ἀρίστους. εἰσὶ
 δὲ καὶ τροφιμώτατοι. τίκτουσι δέ, ὥς φησιν Ἀριστοτέλης
 ( h. a. 543 b 3 ), ὁμοίως τοῖς κεστρεῦσιν οὗ
 ἂν ποταμοὶ ῥέωσιν. μνημονεύει δ’ αὐτῶν καὶ Ἐπίχαρμος ἐν
 Μούσαις καὶ Δωρίων ἐν τῷ περὶ ἰχθύων. Εὔπολις δ’ ἐν Κόλαξί
 φησιν ( I 298 K )· 
 δραχμῶν ἑκατὸν ἰχθῦς ἐώνημαι μόνον 
 ὀκτὼ λάβρακας, χρυσόφρυς δὲ δώδεκα. 
 ὁ δὲ σοφὸς Ἀρχέστρατος ἐν ταῖς ὑποθήκαις λέγει
 ( fr. 47 R )· 
 χρύσοφρυν ἐξ’ Ἐφέσου τὸν πίονα μὴ παράλειπε, 
 ὃν κεῖνοι καλέουσιν ἰωνίσκον· λαβὲ δ’ αὐτὸν 
 θρέμμα Σελινοῦντος σεμνοῦ. πλῦνον δέ νιν ὀρθῶς, 
 εἶθ’ ὅλον ὀπτήσας παράθες, κἂν ᾖ δεκάπηχυς.

ΧΑΛΚΙΔΕΣ καὶ τὰ ὅμοια, θρίσσαι, τριχίδες, ἐρίτιμοι. Ἱκέσιός
 φησιν· ‘αἱ λεγόμεναι χαλκίδες καὶ οἱ τράγοι καὶ αἱ ῥαφίδες
 καὶ αἱ θρίσσαι ἀχυρώδεις καὶ ἀλιπεῖς καὶ ἄχυλοι.
 Ἐπίχαρμος δ’ ἐν Ἥβας γάμῳ ( p. 237 L )· 
 χαλκίδες θ’ ὕες τε ἱέρακές τε χὠ πίων κύων. 
 Δωρίων δὲ χαλκιδικὰς αὐτὰς ὀνομάζει. Νουμήνιος δέ
 φησι ( fr. 19 B )· 
 
 σὺ δ’ ἂν καὶ χαλκίδ’ ἐκείνην 
 αὕτως ἀμπείραις ὀλίγην καὶ μαινίδα. 
 διαφέρει δὲ τῆς χαλκίδος ὁ χαλκεύς, οὗ μνημονεύει
 Ἡρακλείδης ἐν Ὀψαρτυτικῷ καὶ Εὐθύδημος ἐν τῷ περὶ ταρίχων
 λέγων αὐτοὺς γίνεσθαι ἐν τῇ Κυζικηνῶν χώρᾳ περιφερεῖς τε
 εἶναι καὶ κυκλοειδεῖς. ΘΡΙΣΣΩΝ δὲ μέμνηται Ἀριστοτέλης ἐν
 τῷ περὶ ζῴων καὶ ἰχθύων ( p. 298 R ) ἐν τούτοις·
 ‘μόνιμα θρίσσα, ἐγκρασίχολος, μεμβράς, κορακῖνος,
 ἐρυθρῖνος, τριχίς.’ ΤΡΙΧΙΔΩΝ δὲ Εὔπολις ἐν Κόλαξιν ( I
 299 K )· 
 ἐκεῖνος ἦν φειδωλός, ὃς ἐπὶ τοῦ βίου 
 πρὸ τοῦ πολέμου μὲν τριχίδας ὠψώνησ’ ἅπαξ, 
 ὅτε τἀν Σάμῳ δ’ ἦν, ἡμιωβελίου κρέα. 
 Ἀριστοφάνης Ἱππεῦσι ( 662 )· 
 αἱ τριχίδες εἰ γενοίαθ’ ἑκατὸν τοὐβολοῦ. 
 Δωρίων δ’ ἐν τῷ περὶ ἰχθύων καὶ τῆς ποταμίας
 μέμνηται θρίσσης καὶ τὴν τριχίδα τριχίαν ὀνομάζει.
 Νικοχάρης Λημνίαις ( I 772 K )· 
 τριχίας δὲ καὶ τὰς πρημνάδας τὰς θυννίδας 
 ἐπὶ δεῖπνον ἡκούσας ὑπερπληθεῖς ... 
 πρημνάδας δὲ τὰς θυννίδας ἔλεγον. Πλάτων Εὐρώπῃ
 ( I 611 K )· 
 ἁλιευόμενός ποτ’ αὐτὸν εἷλον ἀνδράχνῃ 
 μετὰ πρημνάδων κἄπειτ’ ἀφῆχ’ ὅτι ἦν βόαξ. 
 ὁμοίως δὲ καὶ Ἀριστοτέλης ἐν πέμπτῳ ζῴων μορίων·
 ἐν δὲ τῷ ἐπιγραφομένῳ περὶ ζωικῶν ( p. 298
 R ) τριχίδα. τῶν δὲ λεγομένων
 ἐσθ’ ὅτι ἥδεται ὀρχήσει καὶ ᾠδῇ καὶ ἀκούσασα ἀναπηδᾷ ἐκ τῆς
 θαλάσσης. τῶν δὲ ἐριτίμων μέμνηται Δωρίων ἐν τῷ περὶ
 Ἰχθύων λέγων κατὰ τὸ αὐτὸ ποιεῖν ταῖς χαλκίσιν,
 ἡδεῖς δ’ εἶναι τὰς ἐν ὑποτρίμματι. Ἐπαίνετος δέ ἐν τῷ
 περὶ ἰχθύων φησι· ‘γαλῆν, σμαρίδα, ἢν ἔνιοι
 καλοῦσι κυνὸς εὐναί, χαλκίδας, ἃς καλοῦσι καὶ σαρδίνους,
 ἐριτίμους, ἱέρακα, χελιδόνα.’ Ἀριστοτέλης δ’ ἐν πέμπτῳ ζῴων
 ἱστορίας σαρδίνους αὐτὰς καλεῖ. Καλλίμαχος δ’ ἐν ἐθνικαῖς
 ὀνομασίαις ( fr. 38 Sch ) γράφει οὕτως·
 ‘ἐγκρασίχολος, ἐρίτιμος Χαλκηδόνιοι. τριχίδια, χαλκίς,
 ἴκταρ, ἀθερίνη.’ ἐν ἄλλῳ δὲ μέρει καταλέγων ἰχθύων
 ὀνομασίας φησίν· ‘ὄζαινα, ὀσμύλιον Θούριοι. ἴωπες, ἐρίτιμοι
 Ἀθηναῖοι.’ τῶν δὲ ἰώπων μνημονεύει Νίκανδρος ἐν
 βʹ Οἰταικῶν ( fr. 18 Sch )· 
 ὡς δ’ ὁπότ’ ἀμφ’ ἀγέλῃσι νεηγενέεσσιν ἰώπων 
 ἢ φάγροι ἢ σκῶπες ἀρείονες ἠὲ καὶ ὀρφός. 
 Ἀριστοφάνης δ’ ἐν Ὁλκάσιν ( I 500 K )·
 
 ὦ κακοδαίμων ὅστις ἐν ἅλμῃ πρῶτον τριχίδων
 ἀπεβάφθη. 
 τοὺς γὰρ εἰς τὸ ἀπανθρακίζειν ἐπιτηδείους ἰχθῦς
 εἰς ἅλμην ἀπέβαπτον, ἣν καὶ Θασίαν ἐκάλουν ἅλμην. ὡς καὶ ἐν
 Σφηξὶν ὁ αὐτός φησιν ποιητής ( 1127 )· 
 καὶ γὰρ πρότερον δὶς ἀνθρακίδων ἅλμην πιών.

ΘΡΑΙΤΤΑΙ. ἐπεὶ δ’ ἐνταῦθα τοῦ λόγου ἐσμὲν προδιειλέγμεθά τε
 περὶ θρισσῶν, φέρε εἴπωμεν τίνες εἰσὶν αἱ παρὰ Ἀρχίππῳ ἐν
 Ἰχθύσι τῷ δράματι θρᾷτται. κατὰ τὰς συγγραφὰς γὰρ τῶν
 ἰχθύων καὶ Ἀθηναίων ταυτὶ πεποίηκεν
 ( I 684 K )· ‘ἀποδοῦναι δ’ ὅσα ἔχομεν
 ἀλλήλων, ἡμᾶς μὲν τὰς Θρᾴττας καὶ Ἀθερίνην τὴν αὐλητρίδα
 καὶ Σηπίαν τὴν Θύρσου καὶ τοὺς Τριγλίας καὶ Εὐκλείδην τὸν
 ἄρξαντα καὶ Ἀναγυρουντόθεν τοὺς Κορακίωνας καὶ Κωβιοῦ τοῦ
 Σαλαμινίου τὸν τόκον καὶ Βάτραχον τὸν πάρεδρον
 τὸν ἐξ Ὠρεοῦ.’ ἐν τούτοις ἄν τις ζητήσειε ποίας θρᾴττας
 παρὰ τοῖς ἰχθύσιν εἶναι συμβέβηκεν, ἃς ἀποδοῦναι τοῖς
 ἀνθρώποις συντίθενται. ἐπεὶ οὖν ἰδίᾳ μοι συγγέγραπταί τι
 περὶ τούτου, αὐτὰ τὰ καιριώτατα νῦν λέξω. ἰχθύδιον οὖν
 ἐστιν ἀληθῶς ἡ θρᾷττα θαλάττιον. καὶ μνημονεύει αὐτοῦ
 Μνησίμαχος ἐν Ἱπποτρόφῳ· ποιητὴς δ’ ἐστὶν οὗτος τῆς μέσης
 κωμῳδίας· λέγει δ’ οὕτως ( II 438, 40 K )·
 
 μύλλος, λεβίας, σπάρος, αἰολίας, 
 θρᾷττα, χελιδών, καρίς, τευθίς. 
 Δωρόθεος δ’ ὁ Ἀσκαλωνίτης ἐν τῷ ὀγδόῳ πρὸς τοῖς
 ἑκατὸν τῆς λέξεων συναγωγῆς θέτταν γράφει, ἤτοι ἡμαρτημένῳ
 περιτυχὼν τῷ δράματι ἢ διὰ τὸ ἄηθες τοῦ ὀνόματος αὐτὸς
 διορθώσας ἐξήνεγκεν. ὅλως δ’ οὐδ’ ἔστι τὸ τῆς
 θρᾴττης ὄνομα παρὰ οὐδενὶ τῶν Ἀττικῶν. ὅτι δὲ
 θρᾷτταν ἔλεγον τὸ θαλάττιον ἰχθύδιον καὶ Ἀναξανδρίδης
 παρίστησιν ἐν Λυκούγρῳ λέγων οὕτως ( II 144 K )·
 
 καὶ συμπαίζειν κορακινιδίοις 
 μετὰ περκιδίων καὶ θρᾳττιδίων. 
 καὶ Ἀντιφάνης ἐν Τυρρηνῷ ( II 103 K )·
 
 δήμου δ’ Ἁλαιεύς ἐστιν. Β. ἓν γὰρ τοῦτό μοι 
 τὸ λοιπόν ἐστιν, καὶ κακῶς ἀκούσομαι. 
 
 Β. τί δῆτα τοῦτο; Α. θρᾷτταν ἢ ψῆττάν τιν’ ἢ 
 μύραιναν ἢ κακόν τί μοι δώσει μέγα 
 θαλάττιον.

ΨΗΤΤΑΙ. ταύτας Διοκλῆς ἐν τοῖς ξηροτέροις καταριθμεῖται.
 Σπεύσιππος δ’ ἐν βʹ Ὁμοίων παραπλήσιά φησιν
 εἶναι ψῆτταν, βούγλωσσον, ταινίαν. Ἀριστοτέλης δ’ ἐν
 εʹ ζῴων μορίων ( p. 542 b 32 )
 γράφει· ‘ὁμοίως δὲ καὶ τῶν ἰχθύων οἱ πλεῖστοι ἅπαξ
 τίκτουσιν, οἷον οἱ χυτοὶ οἱ τῷ δικτύῳ περιεχόμενοι, χρόμις,
 ψῆττα, θύννος, πηλαμύς, κεστρεύς, χαλκίδες καὶ τὰ τοιαῦτα.’
 ἐν δὲ τῷ περὶ ζωικῶν ( p. 295 R ) ‘σελάχη, φησί,
 βοῦς, τρυγών, νάρκη, βατίς, βάτραχος, βούγλωττος, ψῆττα,
 μῦς.’ Δωρίων δὲ ἐν τῷ περὶ ἰχθύων γράφει· ‘τῶν δὲ πλατέων
 βούγλωττον, ψῆτταν, ἔσχαρον, ὃν καλοῦσι καὶ κόριν.’
 βουγλώσσους δ’ ὀνομάζει καὶ Ἐπίχαρμος ἐν Ἥβας γάμῳ
 ( p. 234 L )· 
 ὑαινίδες τε βούγλωσσοί τε καὶ κίθαρος. 
 Λυγκεὺς δ’ ὁ Σάμιος ἐν ἐπιστολαῖς τὰς καλλίστας
 γίνεσθαί φησι ψήττας περὶ Ἐλευσῖνα τῆς Ἀττικῆς. Ἀρχέστρατος
 δέ φησιν ( fr. 51 R )· 
 εἶτα λαβεῖν ψῆτταν μεγάλην καὶ τὴν ὑπότρηχυν 
 βούγλωσσον .... περὶ Χαλκίδα κεδνήν. 
 Ῥωμαῖοι δὲ καλοῦσι τὴν ψῆτταν ῥόμβον, καί ἐστι τὸ
 ὄνομα Ἑλληνικόν. Ναυσικράτης ἐν Ναυκλήροις· προειπὼν δὲ
 περὶ γλαύκου τοῦ ἰχθύος ἐπιφέρει ( IV 577 M )·
 
 αἱ ξανθοχρῶτες, ἃς κλύδων Αἰξωνικὸς 
 πασῶν ἀρίστας ἐντόπους παιδεύεται· 
 αἷς καὶ θεὰν τιμῶσι φωσφόρον κόρην, 
 
 δείπνων ὅταν πέμπωσι δῶρα ναυτίλοι. 
 Β. τρίγλαν λέγεις γαλακτοχρῶτα Σικελὸς ὃν 
 πήγνυσοχλος ῥόμβος.

πεπληρωκότες τὴν περὶ ἰχθύων γενομένην τοῖς δειπνοσοφισταῖς
 ἀδολεσχίαν, ὦ Τιμόκρατες, αὐτοῦ τὸν λόγον καταπαύσαντες, εἰ
 μή τι καὶ ἄλλων σοι δεῖ βρωμάτων, παραθήσομέν σοι καὶ ἃ
 Εὔβουλος εἴρηκεν ἐν Λάκωσιν ἢ Λήδᾳ ( II 185 K )·
 
 πρὸς τούτοισιν δὲ παρέσται σοι 
 θύννου τέμαχος, κρέα δελφακίων 
 χορδαί τ’ ἐρίφων ἧπάρ τε κάπρου 
 κριοῦ τ’ ὄρχεις χόλικές τε βοὸς 
 κρανία τ’ ἀρνῶν νῆστις τ’ ἐρίφου 
 γαστήρ τε λαγώ, φύσκη, χορδή, 
 πνεύμων ἀλλᾶς τε. 
 ἐμφορηθεὶς οὖν καὶ τούτων ἔασον ἡμᾶς καὶ τοῦ
 σωματίου ἐπιμέλειαν ποιήσασθαι, ἵνα δυνηθῇς τὰ μετὰ ταῦτα
 εὐλόγως σιτεῖσθαι.

Τὴν κατὰ τὴν Λυσιτανίαν (χώρα δ’ ἐστὶν αὕτη τῆς Ἰβηρίας, ἣν
 νῦν Ῥωμαῖοι Σπανίαν ὀνομάζουσι) διηγούμενος εὐδαιμονίαν
 Πολύβιος ὁ Μεγαλοπολίτης, ἀνδρῶν ἄριστε Τιμόκρατες, ἐν τῇ
 τετάρτῃ καὶ τριακοστῇ τῶν ἱστοριῶν ( c. 8, 4 H )
 φησιν ὡς αὐτόθι διὰ τὴν τοῦ ἀέρος εὐκρασίαν καὶ τὰ ζῷα
 πολύγονα καὶ οἱ ἄνθρωποι, καὶ οἱ ἐν τῇ
 χώρᾳ καρποὶ οὐδέποτε φθείρονται· ‘ῥόδα μὲν γὰρ αὐτόθι καὶ
 λευκόια καὶ ἀσπάραγοι καὶ τὰ παραπλήσια τούτοις οὐ πλεῖον
 διαλείπει μηνῶν τριῶν, τὸ δὲ θαλάττιον ὄψον καὶ κατὰ τὸ
 πλῆθος καὶ κατὰ τὴν χρηστότητα καὶ κατὰ τὸ κάλλος μεγάλην
 ἔχει διαφορὰν πρὸς τὸ γινόμενον ἐν τῇ καθ’ ἡμᾶς θαλάττῃ.
 καὶ ὁ μὲν τῶν κριθῶν Σικελικὸς μέδιμνός ἐστι δραχμῆς, ὁ δὲ
 τῶν πυρῶν ἐννέα ὀβολῶν Ἀλεξανδρεινῶν· τοῦ δ’ οἴνου δραχμῆς
 ὁ μετρητὴς καὶ ἔριφος ὁ μέτριος ὀβολοῦ καὶ λαγώς. τῶν δ᾽
 ἀρνῶν τριώβολον καὶ τετρώβολον ἡ τιμή, ὗς δὲ πίων ἑκατὸν
 μνᾶς ἄγων πέντε δραχμῶν καὶ πρόβατον δυεῖν, τάλαντον δὲ
 σύκων τριῶν ὀβολῶν, μόσχος δραχμῶν πέντε καὶ βοῦς ζύγιμος
 δέκα. τὰ δὲ τῶν ἀγρίων ζῴων κρέα σχεδὸν οὐδὲ κατηξιοῦτο
 τιμῆς, ἀλλ’ ἐν ἐπιδόσει καὶ χάριτι τὴν ἀλλαγὴν ποιοῦνται
 τούτων.’ ἡμῖν δὲ ὁ καλὸς Λαρήνσιος τὴν Ῥώμην Λυσιτανίαν
 ἑκάστοτε παρέχων ἐμπίπλησι παντοίων ἀγαθῶν ὁσημέραι, μετὰ
 τοῦ ἡδέος καὶ μεγαλοφρόνως φιλοτιμούμενος, οὐδὲν φερομένοις
 οἴκοθεν ἢ λογάρια.

πολλῶν δὲ λεχθέντων ἐπὶ τοῖς ἰχθύσι λόγων δῆλος μὲν ἦν
 ἀχθόμενος ὁ Κύνουλκος. καὶ ὁ καλὸς Δημόκριτος αὐτὸν
 προφθάσας ἔφη· ‘ἀλλὰ μήν, ‘ἄνδρες ἰχθύες’ κατὰ τὸν Ἄρχιππον
 ( I 685 K ), παρελίπετε (δεῖ γὰρ καὶ ἡμᾶς
 μικρὰ προσοψωνῆσαι) τούς τε ὀρυκτοὺς ἰχθύας καλουμένους, οἳ
 ἐν Ἡρακλείᾳ γίγνονται καὶ περὶ Τίον τοῦ Πόντου τὴν Μιλησίων
 ἀποικίαν, ἱστοροῦντος περὶ αὐτῶν Θεοφράστου ( fr. 171
 W ). ὁ δ’ αὐτὸς οὗτος φιλόσοφος καὶ περὶ τῶν
 πηγνυμένων διὰ χειμῶνα τῷ κρυστάλλῳ
 ἱστόρησεν, οἳ οὐ πρότερον αἰσθάνονται οὐδὲ κινοῦνται, πρὶν
 ἂν εἰς τὰς λοπάδας ἐμβληθέντες ἕψωνται. ἴδιον δὲ παρὰ
 τούτους συμβαίνει τὸ περὶ τοὺς ἐν Παφλαγονίᾳ ὀρυκτοὺς
 καλουμένους ἰχθῦς γινόμενον· ὀρύττεσθαι γὰρ κατὰ βάθους
 πλέονος τοὺς τόπους οὔτε ποταμῶν ἐπιχύσεις ἔχοντας οὔτε
 φανερῶν ναμάτων, καὶ εὑρίσκεσθαι ἐν αὐτοῖς ἰχθῦς
 ζῶντας.

Μνασέας δὲ ὁ Πατρεὺς ἐν τῷ Περίπλῳ ( FHG III
 150 ) τοὺς ἐν τῷ Κλείτορι ποταμῷ φησιν ἰχθῦς
 φθέγγεσθαι, καίτοι μόνους εἰρηκότος Ἀριστοτέλους ( fr.
 272 R ) φθέγγεσθαι σκάρον καὶ τὸν ποτάμιον χοῖρον.
 Φιλοστέφανος δ’ ὁ Κυρηναῖος μὲν γένος, Καλλιμάχου δὲ
 γνώριμος, ἐν τῷ περὶ τῶν παραδόξων ποταμῶν ( FHG III
 32 ) ἐν Ἀόρνῳ φησὶ τῷ ποταμῷ διὰ Φενεοῦ ῥέοντι
 ἰχθῦς εἶναι φθεγγομένους ὁμοίως κίχλαις· καλεῖσθαι δ᾽
 αὐτοὺς ποικιλίας. Νυμφόδωρος δ’ ὁ Συρακόσιος ἐν τοῖς
 Περίπλοις ( FHG II 376 ) ἐν τῷ Ἑλώρῳ ποταμῷ
 λάβρακας εἶναί φησι καὶ ἐγχέλεις μεγάλας οὕτω τιθασοὺς ὡς
 ἐκ τῶν χειρῶν δέχεσθαι τῶν προσφερόντων ἄρτους. ἐγὼ δὲ ἐν
 τῇ κατὰ Χαλκίδα Ἀρεθούσῃ τεθέαμαι, ἴσως δὲ καὶ ὑμῶν οἱ
 πλεῖστοι, κεστρεῖς χειροήθεις καὶ ἐγχέλεις ἐνώτια ἐχούσας
 ἀργυρᾶ καὶ χρυσᾶ, λαμβανούσας τε καὶ λαμβάνοντας παρὰ τῶν
 προσφερόντων τροφὰς τά τε ἀπὸ τῶν ἱερείων σπλάγχνα καὶ
 τυροὺς χλωρούς. Σῆμος δ’ ἐν ἕκτῳ Δηλιάδος ( FHG IV
 494 ) ‘Ἀθηναίοις, φησί, θυομένοις ἐν Δήλῳ τὴν
 χέρνιβα βάψας ὁ παῖς προσήνεγκε κἀν τῇ φιάλῃ μετὰ τοῦ ὕδατος ἰχθῦς κατέχεεν. εἰπεῖν
 οὖν αὐτοῖς τοὺς τῶν Δηλίων μάντεις ὡς κυριεύσουσι τῆς
 θαλάσσης.’

Πολύβιος δ’ ἐν τῇ τετάρτῃ καὶ τριακοστῇ τῶν ἱστοριῶν
 ( c. 10 H ) μετὰ τὴν Πυρήνην φησὶν ἕως τοῦ
 Νάρβωνος ποταμοῦ πεδίον εἶναι, δι’ οὗ φέρεσθαι ποταμοὺς
 Ἰλλέβεριν καὶ Ῥόσκυνον ῥέοντας παρὰ πόλεις ὁμωνύμους
 κατοικουμένας ὑπὸ Κελτῶν. ἐν οὖν τῷ πεδίῳ τούτῳ εἶναι τοὺς
 λεγομένους ἰχθῦς ὀρυκτούς. εἶναί τε τὸ πεδίον λεπτόγειον
 καὶ πολλὴν ἄγρωστιν ἔχον πεφυκυῖαν· ὑπὸ δὲ ταύτην διάμμου
 τῆς γῆς οὔσης ἐπὶ δύο καὶ τρεῖς πήχεις ὑπορρεῖν τὸ
 πλαζόμενον ἀπὸ τῶν ποταμῶν ὕδωρ· μεθ’ οὗ ἰχθύες κατὰ τὰς
 παρεκχύσεις ὑποτρέχοντες ὑπὸ τὴν γῆν χάριν τῆς τροφῆς
 (φιληδοῦσι γὰρ τῇ τῆς ἀγρώστεως ῥίζη) πεποιήκασι πᾶν τὸ
 πεδίον πλῆρες ἰχθύων ὑπογείων, οὓς ἀνορύττοντες
 λαμβάνουσιν. ἐν Ἰνδοῖς δέ φησι Θεόφραστος ( fr. 171
 W ) τοὺς ἰχθῦς ἐκ τῶν ποταμῶν εἰς τὴν γῆν ἐξιόντας
 καὶ πηδῶντας πάλιν εἰς τὸ ὕδωρ ἀπιέναι καθάπερ τοὺς
 βατράχους, ὁμοίους ὄντας τὴν ἰδέαν τοῖς μαξείνοις
 καλουμένοις ἰχθύσιν.

οὐκ ἔλαθεν δέ με οὐδὲ Κλέαρχος ὁ ἀπὸ τοῦ περιπάτου ὅσ᾽
 εἴρηκε καὶ περὶ τοῦ ἐξωκοίτου καλουμένου ἰχθύος ἐν τῷ
 ἐπιγραφομένῳ περὶ τῶν ἐνύδρων ( FHG II 325 ).
 εἴρηκε γὰρ — κρατεῖν δ’ οἶμαι καὶ τῆς λέξεως οὕτως ἐχούσης·
 ‘ὁ ἐξώκοιτος ἰχθύς, ὃν ἔνιοι καλοῦσιν ἅδωνιν, τοὔνομα μὲν
 εἴληφε διὰ τὸ πολλάκις τὰς ἀναπαύσεις ἔξω τοῦ ὑγροῦ
 ποιεῖσθαι· ἐστὶ δὲ ὑπόπυρρος καὶ ἀπὸ τῶν βραγχίων
 ἑκατέρωθεν τοῦ σώματος μέχρι τῆς κέρκου
 μίαν ἔχει διηνεκῆ λευκὴν ῥάβδον. ἐστὶ δὲ στρογγύλος, ἀλλ᾽
 οὐ πλατὺς ὢν κατὰ τὸ μέγεθος ἴσος ἐστὶ τοῖς παραιγιαλίταις
 κεστρινίσκοις· οὗτοι δ’ εἰσὶν ὀκταδάκτυλοι μάλιστα τὸ
 μῆκος. τὸ δὲ σύνολον ὁμοιότατός ἐστι τῷ καλουμένῳ τράγῳ
 ἰχθυδίῳ πλὴν τοῦ ὑπὸ τὸν στόμαχον μέλανος, ὃ καλοῦσι τοῦ
 τράγου πώγωνα. ἐστὶ δ’ ὁ ἐξώκοιτος τῶν πετραίων καὶ
 βιοτεύει περὶ τοὺς πετρώδεις τόπους· καὶ ὅταν ᾖ γαλήνη,
 συνεξορούσας τῷ κύματι κεῖται ἐπὶ τῶν πετριδίων πολὺν
 χρόνον ἀναπαυόμενος ἐν τῷ ξηρῷ καὶ μεταστρέφει μὲν ἑαυτὸν
 πρὸς τὸν ἥλιον· ὅταν δ’ ἱκανῶς αὐτῷ τὰ πρὸς τὴν ἀνάπαυσιν
 ἔχῃ, προσκυλινδεῖται τῷ ὑγρῷ, μέχρι οὗ ἂν πάλιν ὑπολαβὸν
 αὐτὸν τὸ κῦμα κατενέγκῃ μετὰ τῆς ἀναρροίας εἰς τὴν
 θάλασσαν. ὅταν δ’ ἐγρηγορὼς ἐν τῷ ξηρῷ τύχῃ, φυλάττεται τῶν
 ὀρνίθων τοὺς παρευδιαστὰς καλουμένους, ὧν ἐστι κηρύλος,
 τροχίλος καὶ ὁ τῇ κρεκὶ προσεμφερὴς ἐρῳδιός· οὗτοι γὰρ ἐν
 ταῖς εὐδίαις παρὰ τὸ ξηρὸν νεμόμενοι πολλάκις αὐτῷ
 περιπίπτουσιν, οὓς ὅταν προΐδηται φεύγει πηδῶν καὶ
 ἀσπαίρων, ἕως ἂν εἰς τὸ ὕδωρ ἀποκυμβήσῃ.’

ἔτι ὁ αὐτὸς Κλέαρχος καὶ ταῦτά φησι, σαφέστερον τοῦ
 Κυρηναίου Φιλοστεφάνου, οὗ πρότερον ἐμνήσθην ( p. 331
 d )· ‘ἐπεί τινες τῶν ἰχθύων οὐκ ἔχοντες βρόγχον
 φθέγγονται. τοιοῦτοι δ’ εἰσὶν οἱ περὶ Κλείτορα τῆς Ἀρκαδίας
 ἐν τῷ Λάδωνι καλουμένῳ ποταμῷ· φθέγγονται γὰρ καὶ πολὺν
 ἦχον ἀποτελοῦσιν.’ Νικόλαος δ’ ὁ Δαμασκηνὸς ἐν τῇ τετάρτῃ
 πρὸς ταῖς ἑκατὸν τῶν ἱστοριῶν ( FHG III 416 )
 ‘περὶ Ἀπάμειαν, φησί, τὴν Φρυγιακὴν κατὰ τὰ Μιθριδατικὰ σεισμῶν γενομένων ἀνεφάνησαν περὶ τὴν
 χώραν αὐτῶν λίμναι τε αἱ πρότερον οὐκ οὖσαι καὶ
 ποταμοὶ καὶ ἄλλαι πηγαὶ ὑπὸ τῆς κινήσεως ἀνοιχθεῖσαι,
 πολλαὶ δὲ καὶ ἠφανίσθησαν, τοσοῦτόν τε ἄλλο ἀνέβλυσεν αὐτῶν
 ἐν τῇ γῇ πικρόν τε καὶ γλαυκὸν ὕδωρ, πλεῖστον ὅσον
 ἀπεχούσης τῶν τόπων τῆς θαλάσσης, ὥστε ὀστρέων πλησθῆναι
 τὸν πλησίον τόπον ἅπαντα καὶ ἰχθύων τῶν τε ἄλλων ὅσα τρέφει
 ἡ θάλασσα.’ οἶδα δὲ καὶ πολλαχοῦ ὕσαντα τὸν θεὸν ἰχθύσι·
 Φαινίας γοῦν ἐν δευτέρῳ πρυτάνεων Ἐρεσίων ( FHG II
 294 ) ἐν Χερρονήσῳ φησὶν ἐπὶ τρεῖς ἡμέρας ὗσαι τὸν
 θεὸν ἰχθύας. καὶ Φύλαρχος δ’ ἐν τετάρτῃ ( FHG I
 335 ) ἑωρακέναι τινὰς πολλαχοῦ τὸν θεὸν ὕσαντα
 ἰχθύσι, πολλάκις δὲ καὶ γυρίνοις τοῦ αὐτοῦ συμβαίνοντος
 καὶ ἐπὶ βατράχων . Ἡρακλείδης γοῦν ὁ Λέμβος ἐν
 τῇ καʹ τῶν ἱστοριῶν ( FHG III 168 )
 ‘περὶ τὴν Παιονίαν καὶ Δαρδανίαν βατράχους, φησίν, ὗσεν ὁ
 θεὸς καὶ τοσοῦτο αὐτῶν ἐγένετο τὸ πλῆθος ὡς τὰς οἰκίας καὶ
 τὰς ὁδοὺς πλήρεις εἶναι. τὰς μὲν οὖν πρώτας ἡμέρας
 κτείνοντες τούτους καὶ συγκλείοντες τὰς οἰκίας
 διεκαρτέρουν· ὡς δ’ οὐδὲν ἤνυον, ἀλλὰ τά τε σκεύη ἐπληροῦτο
 καὶ μετὰ τῶν ἐδεσμάτων εὑρίσκοντο συνεψόμενοι καὶ
 συνοπτώμενοι οἱ βάτραχοι καὶ πρὸς τούτοις οὔτε τοῖς ὕδασιν
 ἦν χρῆσθαι οὔτε τοὺς πόδας ἐπὶ τὴν γῆν θεῖναι
 συσσεσωρευμένων αὐτῶν, ἐνοχλούμενοι δὲ καὶ ὑπὸ τῆς τῶν
 τετελευτηκότων ὀδμῆς ἔφυγον τὴν χώραν.’

οἶδα δὲ καὶ Ποσειδώνιον τὸν ἀπὸ τῆς στοᾶς εἰπόντα καὶ περὶ
 πλήθους ἰχθύων τάδε ( FHG III 254 )· ‘ὅτε Τρύφων
 ὁ Ἀπαμεὺς ὁ τὴν τῶν Σύρων βασιλείαν
 ἁρπάσας ἐπολεμεῖτο ὑπὸ Σαρπηδόνος τοῦ Δημητρίου στρατηγοῦ
 περὶ Πτολεμαΐδα πόλιν καὶ ὡς ὁ Σαρπηδὼν ληφθεὶς ἀνεχώρησεν
 εἰς τὴν μεσόγαιαν μετὰ τῶν ἰδίων στρατιωτῶν, οἱ δὲ τοῦ
 Τρύφωνος ὥδευον κατὰ τὸ πλησίαλον νικήσαντες τῇ μάχῃ,
 ἐξαίφνης πελάγιον κῦμα ἐξαρθὲν μετέωρον εἰς ὕψος ἐξαίσιον
 ἐπῆλθεν τῇ γῇ καὶ πάντας αὐτοὺς ἐπέκλυσεν διέφθειρέν τε
 ὑποβρυχίους, ἰχθύων τε πολὺν σωρὸν ἀναχωροῦν τὸ κῦμα μετὰ
 τῶν νεκρῶν κατέλιπε. καὶ οἱ περὶ τὸν Σαρπηδόνα ἀκούσαντες
 τὴν συμφορὰν ἐπελθόντες τοῖς μὲν τῶν πολεμίων σώμασιν
 ἐφήσθησαν, ἰχθύων δὲ ἀφθονίαν ἀπηνέγκαντο καὶ ἔθυσαν
 Ποσειδῶνι τροπαίῳ πρὸς τοῖς προαστείοις τῆς πόλεως.’

οὐ κατασιωπήσομαι δὲ οὐδὲ τοὺς ἐν Λυκίᾳ ἰχθυομάντεις
 ἄνδρας, περὶ ὧν ἱστορεῖ Πολύχαρμος ἐν δευτέρῳ Λυκιακῶν
 ( FHG IV 479 ) γράφων οὕτως· ‘ὅταν γὰρ
 διέλθωσι πρὸς τὴν θάλασσαν, οὗ τὸ ἄλσος ἐστὶ πρὸς τῷ
 αἰγιαλῷ τοῦ Ἀπόλλωνος, ἐν ᾧ ἐστιν ἡ δῖνα ἐπὶ τῆς ἀμάθου,
 παραγίνονται ἔχοντες οἱ μαντευόμενοι ὀβελίσκους δύο
 ξυλίνους, ἔχοντας ἐφ’ ἑκατέρῳ σάρκας ὀπτὰς ἀριθμῷ δέκα. καὶ
 ὁ μὲν ἱερεὺς κάθηται πρὸς τῷ ἄλσει σιωπῇ, ὁ δὲ μαντευόμενος
 ἐμβάλλει τοὺς ὀβελίσκους εἰς τὴν δῖναν καὶ ἀποθεωρεῖ τὸ
 γινόμενον. μετὰ δὲ τὴν ἐμβολὴν τῶν ὀβελίσκων πληροῦται
 θαλάσσης ἡ δῖνα καὶ παραγίνεται ἰχθύων πλῆθος τοσοῦτον
 καὶ τοιοῦτον ὥστ’ ἐκπλήττεσθαι τὸ ἀόρατον τοῦ
 πράγματος, τῷ δὲ μεγέθει
 τοιούτων ὥστε καὶ εὐλαβηθῆναι. ὅταν δὲ
 ἀπαγγείλῃ τὰ εἴδη τῶν ἰχθύων ὁ προφήτης, οὕτως τὸν χρησμὸν
 λαμβάνει παρὰ τοῦ ἱερέως ὁ μαντευόμενος περὶ ὧν ηὔξατο.
 φαίνονται δὲ ὀρφοί, γλαῦκοι, ἐνίοτε δὲ φάλλαιναι ἢ
 πρίστεις, πολλοὶ δὲ καὶ ἀόρατοι ἰχθῦς καὶ ξένοι τῇ ὄψει.’
 Ἀρτεμίδωρος δ’ ἐν τῷ δεκάτῳ τῶν Γεωγραφουμένων λέγεσθαί
 φησιν ὑπὸ τῶν ἐπιχωρίων πηγὴν ἀναδίδοσθαι γλυκέος ὕδατος,
 ὅθεν συμβαίνειν δίνας γίνεσθαι· γίνεσθαι δὲ καὶ ἰχθύας ἐν
 τῷ δινάζοντι τόπῳ μεγάλους. τούτοις δὲ οἱ θυσιάζοντες
 ἐμβάλλουσιν ἀπαρχὰς τῶν θυσιαζομένων ἐπὶ ξυλίνων ὀβελίσκων
 ἀναπείροντες κρέα ἑφθὰ καὶ ὀπτὰ καὶ μάζας καὶ ἄρτους.
 ὀνομάζεται δὲ ὁ λιμὴν καὶ ὁ τόπος οὗτος Δῖνος.’

οἶδα δὲ καὶ Φύλαρχον εἰρηκότα που ( FHG I 334 )
 περὶ μεγάλων ἰχθύων καὶ τῶν συμπεμφθέντων αὐτοῖς σύκων
 χλωρῶν, ὅτι αἰνιττόμενος Πάτροκλος ὁ Πτολεμαίου στρατηγὸς
 Ἀντιγόνῳ τῷ βασιλεῖ ἔπεμπεν, ὡς Δαρείῳ Σκύθαι ἐπερχομένῳ
 αὐτῶν τῇ χώρᾳ· ἔπεμψαν γὰρ οὗτοι μέν, ὥς φησιν Ἡρόδοτος
 ( IV 131 ), ὄρνιν καὶ ὀιστὸν καὶ βάτραχον·
 ἀλλ’ ὅ γε Πάτροκλος, ὡς διὰ τῆς τρίτης τῶν ἱστοριῶν φησιν ὁ
 Φύλαρχος, πεμφθέντων τῶν προειρημένων σύκων καὶ ἰχθύων.
 ἐτύγχανεν δὲ κωθωνιζόμενος ὁ βασιλεὺς καὶ ὡς πάντες
 διηποροῦντο ἐπὶ τοῖς δώροις, ὁ Ἀντίγονος γελάσας πρὸς τοὺς
 φίλους ἔφη γινώσκειν τί βούλεται τὰ ξένια· ἢ γὰρ
 θαλαττοκρατεῖν ἡμᾶς φησι Πάτροκλος ἢ τῶν σύκων τρώγειν.

οὐ λανθάνει δέ με καὶ ὅτι κοινῶς πάντες οἱ ἰχθύες καμασῆνες ὑπὸ Ἐμπεδοκλέους ἐλέχθησαν τοῦ
 φυσικοῦ οὕτως ( v. 214 St ) 
 πῶς καὶ δένδρεα μακρὰ καὶ εἰνάλιοι καμασῆνες, 
 καὶ ὅτι ὁ τὰ Κύπρια ποιήσας ἔπη, εἴτε Κύπριός τίς
 ἐστιν ἢ Στασῖνος ἢ ὅστις δή ποτε χαίρει ὀνομαζόμενος, τὴν
 Νέμεσιν ποιεῖ διωκομένην ὑπὸ Διὸς καὶ εἰς ἰχθὺν
 μεταμορφουμένην διὰ τούτων ( fr. 6 K )· 
 τοὺς δὲ μέτα τριτάτην Ἑλένην τέκε, θαῦμα
 βροτοῖσι· 
 τήν ποτε καλλίκομος Νέμεσις φιλότητι μιγεῖσα 
 Ζηνὶ θεῶν βασιλῆι τέκεν κρατερῆς ὑπ’ ἀνάγκης. 
 φεῦγε γὰρ οὐδ’ ἔθελεν μιχθήμεναι ἐν φιλότητι 
 πατρὶ Διὶ Κρονίωνι· ἐτείρετο γὰρ φρένας αἰδοῖ 
 καὶ νεμέσει· κατὰ γῆν δὲ καὶ ἀτρύγετον μέλαν ὕδωρ 
 φεῦγεν, Ζεὺς δ’ ἐδίωκε· λαβεῖν δ’ ἐλιλαίετο θυμῷ 
 ἄλλοτε μὲν κατὰ κῦμα πολυφλοίσβοιο θαλάσσης 
 ἰχθύι εἰδομένην, πόντον πολὺν ἐξορόθυνεν, 
 ἄλλοτ’ ἀν’ Ὠκεανὸν ποταμὸν καὶ πείρατα γαίης, 
 ἄλλοτ’ ἀν’ ἤπειρον πολυβώλακα. γίγνετο δ’ αἰεὶ 
 θηρί’ ὅσ’ ἤπειρος αἰνὰ τρέφει, ὄφρα φύγοι νιν.

οἶδα δὲ καὶ τὰ περὶ τὴν ἀπόπυριν καλουμένην περὶ τὴν Βόλβην
 λίμνην, περὶ ἧς Ἡγήσανδρος ἐν τοῖς ὑπομνήμασι φησὶν οὕτως
 ( FHG IV 420 )· ‘Ἀπολλωνίαν τὴν Χαλκιδικὴν
 δύο ποταμοὶ περιρρέουσιν Ἀμμίτης καὶ Ὀλυνθιακός· ἐμβάλλουσι
 δ’ ἀμφότεροι εἰς τὴν Βόλβην λίμνην. ἐπὶ δὲ τοῦ Ὀλυνθιακοῦ
 μνημεῖόν ἐστιν Ὀλύνθου τοῦ Ἡρακλέους καὶ Βόλβης υἱοῦ. κατὰ δὲ τὸν Ἀνθεστηριῶνα καὶ
 Ἐλαφηβολιῶνα λέγουσιν οἱ ἐπιχώριοι διότι πέμπει ἡ Βόλβη τὴν
 ἀπόπυριν Ὀλύνθῳ, καὶ κατὰ τὸν καιρὸν τοῦτον ἀπέραντον
 πλῆθος ἰχθύων ἐκ τῆς λίμνης εἰς τὸν Ὀλυνθιακὸν ἀναβαίνειν
 ποταμόν. ἐστὶ δὲ βραχύς, ὥστε μόλις κρύπτειν τὸ σφυρόν·
 ἀλλ’ οὐδὲν ἧττον τοσοῦτον ἔρχεται πλῆθος ἰχθύων ὥστε τοὺς
 περιοίκους ἅπαντας ἱκανὸν εἰς τὴν ἑαυτῶν χρείαν συντιθέναι
 τάριχος. θαυμαστὸν δέ ἐστι τὸ μὴ παραλλάττειν τὸ τοῦ
 Ὀλύνθου μνημεῖον. πρότερον μὲν οὖν φασι τοὺς κατὰ τὴν
 Ἀπολλωνίαν Ἐλαφηβολιῶνος τὰ νόμιμα συντελεῖν τοῖς
 τελευτήσασι, νῦν δ’ Ἀνθεστηριῶνος. διὰ ταύτην οὖν τὴν
 αἰτίαν μόνοις τούτοις τοῖς μησὶ τοὺς ἰχθῦς τὴν ἀνάβασιν
 ποιεῖσθαι, ἐν οἷς τοὺς τετελευτηκότας εἰώθασι τιμᾶν.’

καὶ ταῦτα μὲν ταύτῃ, ἄνδρες ἰχθύες· ὑμεῖς γὰρ πάντα
 συναθροίσαντες βορὰν ἡμᾶς τοῖς ἰχθύσι παραβεβλήκατε καὶ οὐκ
 ἐκείνους ἡμῖν, τοσαῦτα εἰπόντες ὅσα οὐδὲ Ἰχθύας ὁ Μεγαρικὸς
 φιλόσοφος οὐδ’ Ἰχθύων· ὄνομα δὲ καὶ τοῦτο κύριον, οὗ
 μνημονεύει Τηλεκλείδης ἐν Ἀμφικτύοσι ( I 212
 K ). δι’ ὑμᾶς δὲ καὶ τῷ παιδὶ παρακελεύσομαι κατὰ
 τοὺς Φερεκράτους Μυρμηκανθρώπους ( I 180 K )·
 
 μηδέποτ’ ἰχθύν, ὦ Δευκαλίων, μηδ’ ἢν αἰτῶ παραθῇς
 μοι. 
 καὶ γὰρ ἐν Δήλῳ φησὶ Σῆμος ὁ Δήλιος ἐν
 βʹ Δηλιάδος ( FHG IV 493 ) ‘ὅταν
 θύωσι τῇ Βριζοῖ — αὕτη δ’ ἐστὶν ἡ ἐνυπνιόμαντις· βρίζειν δ᾽
 οἱ ἀρχαῖοι λέγουσι τὸ καθεύδειν ( 
 Od. 12.7 )· 
 
 ἔνθα δ’ ἀποβρίξαντες ἐμείναμεν ἠῶ δῖαν — 
 ταύτῃ οὖν ὅταν θύωσιν αἱ Δηλιάδες, προσφέρουσιν
 αὐτῇ σκάφας πάντων πλήρεις ἀγαθῶν πλὴν ἰχθύων διὰ τὸ
 εὔχεσθαι ταύτῃ περί τε πάντων καὶ ὑπὲρ τῆς τῶν πλοίων
 σωτηρίας.’

Χρύσιππον δ᾽, ἄνδρες φίλοι, τὸν τῆς στοᾶς ἡγεμόνα κατὰ
 πολλὰ θαυμάζων ἔτι μᾶλλον ἐπαινῶ τὸν πολυθρύλητον ἐπὶ τῇ
 ὀψολογίᾳ Ἀρχέστρατον αἰεί ποτε μετὰ Φιλαινίδος
 κατατάττοντα, εἰς ἣν ἀναφέρεται τὸ περὶ ἀφροδισίων
 ἀκόλαστον σύγγραμμα, ὅπερ φησὶ ποιῆσαι Αἰσχρίων ὁ Σάμιος
 ἰαμβοποιὸς Πολυκράτη τὸν σοφιστὴν ἐπὶ διαβολῇ τῆς ἀνθρώπου
 σωφρονεστάτης γενομένης. ἔχει δὲ οὕτως τὰ ἰαμβεῖα ( II
 517 B )· 
 ἐγὼ Φιλαινὶς ἡ ᾽πίβωτος ἀνθρώποις 
 ἐνταῦθα γήρᾳ τῷ μακρῷ κεκοίμημαι. 
 μή μ᾽, ὦ μάταιε ναῦτα, τὴν ἄκραν κάμπτων 
 χλεύην τε ποιεῦ καὶ γέλωτα καὶ λάσθην· 
 οὐ γὰρ μὰ τὸν Ζεῦν, οὐ μὰ τοὺς κάτω κούρους, 
 οὐκ ἦν ἐς ἄνδρας μάχλος οὐδὲ δημώδης· 
 Πολυκράτης δὲ τὴν γενῆν Ἀθηναῖος, 
 λόγων τι παιπάλημα καὶ κακὴ γλῶσσα, 
 ἔγραψεν ἅσσ’ ἔγραψ᾽· ἐγὼ γὰρ οὐκ οἶδα. 
 ἀλλ’ οὖν ὅ γε θαυμασιώτατος Χρύσιππος ἐν τῷ πέμπτῳ
 περὶ τοῦ καλοῦ καὶ τῆς ἡδονῆς φησι· ‘καὶ βιβλία τά τε
 Φιλαινίδος καὶ τὴν τοῦ Ἀρχεστράτου Γαστρονομίαν καὶ
 δυνάμεις ἐρωτικὰς καὶ συνουσιαστικάς, ὁμοίως δὲ καὶ τὰς
 θεραπαίνας ἐμπείρους τοιῶνδε κινήσεών τε καὶ σχημάτων καὶ
 περὶ τὴν τούτων μελέτην γινομένας.’ καὶ
 πάλιν· ‘ἐκμανθάνειν τ’ αὐτοὺς τὰ τοιαῦτα καὶ κτᾶσθαι τὰ
 περὶ τούτων γεγραμμένα Φιλαινίδι καὶ Ἀρχεστράτῳ καὶ τοῖς τὰ
 ὅμοια γράψασιν.’ κἀν τῷ ἑβδόμῳ δέ φησι· ‘καθάπερ γὰρ οὐκ
 ἐκμανθάνειν τὰ Φιλαινίδος καὶ τὴν Ἀρχεστράτου Γαστρονομίαν
 ἔστιν ὡς φέροντά τι πρὸς τὸ ζῆν ἄμεινον.’

ὑμεῖς δὲ πολλάκις τοῦ Ἀρχεστράτου τούτου μνημονεύσαντες
 ἀκολασίας ἐπληρώσατε τὸ συμπόσιον. τί γὰρ τῶν ἐπιτρῖψαι
 δυναμένων παρέλιπεν ὁ καλὸς οὗτος ἐποποιὸς καὶ μόνος
 ζηλώσας τὸν Σαρδαναπάλλου τοῦ Ἀνακυνδαράξεω βίον, ὃν
 ἀδιανοητότερον εἶναι ἢ κατὰ τὴν προσηγορίαν τοῦ
 πατρὸς Ἀριστοτέλης ἔφη ( fr. 67 R ), ἐφ’ οὗ τοῦ
 τάφου ἐπιγεγράφθαι φησὶ Χρύσιππος τάδε· 
 εὖ εἰδὼς ὅτι θνητὸς ἔφυς σὸν θυμὸν ἄεξε, 
 τερπόμενος θαλίῃσι· θανόντι σοι οὔτις ὄνησις. 
 καὶ γὰρ ἐγὼ σποδός εἰμι, Νίνου μεγάλης
 βασιλεύσας· 
 κεῖν’ ἔχω ὅσσ’ ἔφαγον καὶ ἐφύβρισα καὶ σὺν ἔρωτι 
 τέρπν’ ἔπαθον· τὰ δὲ πολλὰ καὶ ὄλβια πάντα
 λέλυνται. 
 [ἥδε σοφὴ βιότοιο παραίνεσις, οὐδέ ποτ’ αὐτῆς 
 λήσομαι· ἐκτήσθω δ’ ὁ θέλων τὸν ἀπείρονα 
 χρυσόν.] 
 καὶ ἐπὶ τῶν Φαιάκων δὲ ὁ ποιητὴς ἔφη· 
 Od. 8.248 
 
 αἰεὶ δ’ ἡμῖν δαίς τε φίλη κίθαρίς τε χοροί τε 
 εἵματά τ’ ἐξημοιβὰ λόετρά τε θερμὰ καὶ εὐναί. 
 
 καὶ ἄλλος δέ τίς φησι τῷ Σαρδαναπάλλῳ παραπλήσιος, ὑποτιθέμενος καὶ οὗτος τοῖς
 μὴ σωφρονοῦσι τοιάδε ( trag. fr. ad. 68 N )·
 
 πᾶσιν δὲ θνητοῖς βούλομαι παραινέσαι 
 τοὐφήμερον ζῆν ἡδέως· ὁ γὰρ θανὼν 
 τὸ μηδέν ἐστι καὶ σκιὰ κατὰ χθονός. 
 μικροῦ δὲ βιότου ζῶντ’ ἐπαυρέσθαι χρεών. 
 καὶ Ἄμφις δ’ ὁ κωμῳδιοποιὸς ἐν Ἰαλέμῳ ( II
 242 K ) φησί· 
 ὅστις δὲ θνητὸς γενόμενος μὴ τῷ βίῳ 
 ζητεῖ τι τερπνὸν προσφέρειν, τὰ δ’ ἄλλ’ ἐᾷ, 
 μάταιός ἐστιν ἔν γ’ ἐμοὶ καὶ τοῖς σοφοῖς 
 κριταῖς ἅπασιν ἐκ θεῶν τε δυστυχής. 
 καὶ ἐν τῇ ἐπιγραφομένῃ δὲ Γυναικοκρατίᾳ τὰ ὅμοια
 λέγει ( II 238 K )· 
 πῖνε, παῖζε· θνητὸς ὁ βίος, ὀλίγος οὑπὶ γῇ
 χρόνος· 
 ὁ θάνατος δ’ ἀθάνατός ἐστιν, ἂν ἅπαξ τις ἀποθάνῃ. 
 καὶ Βακχίδας δέ τις τὸν αὐτὸν Σαρδαναπάλλῳ ζήσας
 βίον ἀποθανὼν ἐπὶ τοῦ τάφου ἐπιγεγραμμένον ἔχει· 
 πιέν, φαγὲν καὶ πάντα τᾷ ψυχᾷ δόμεν· 
 κἠγὼ γὰρ ἕστακ’ ἀντὶ Βακχίδα λίθος.

Ἄλεξις δ’ ἐν Ἀσωτοδιδασκάλῳ, φησὶ Σωτίων ὁ Ἀλεξανδρεὺς ἐν
 τοῖς περὶ τῶν Τίμωνος σίλλων· (ἐγὼ γὰρ οὐκ ἀπήντησα τῷ
 δράματι· πλείονα τῆς μέσης καλουμένης κωμῳδίας ἀναγνοὺς
 δράματα τῶν ὀκτακοσίων καὶ τούτων ἐκλογὰς ποιησάμενος οὐ
 περιέτυχον τῷ Ἀσωτοδιδασκάλῳ, ἀλλ’ οὐδ’ ἀναγραφῆς ἀξιωθέν
 τινι σύνοιδα· οὔτε γὰρ Καλλίμαχος οὔτε Ἀριστοφάνης αὐτὸ ἀνέγραψαν, ἀλλ’ οὐδ’ οἱ τὰς ἐν
 Περγάμῳ ἀναγραφὰς ποιησάμενοι) — ὁ δὲ Σωτίων φησὶν ἐν τῷ
 δράματι Ξανθίαν τινὰ οἰκέτην πεποιῆσθαι προτρεπόμενον ἐπὶ
 ἡδυπάθειαν ὁμοδούλους ἑαυτοῦ καὶ λέγοντα ( II 306
 K )· 
 τί ταῦτα ληρεῖς, φληναφῶν ἄνω κάτω 
 Λύκειον, Ἀκαδήμειαν, Ὠιδείου πύλας, 
 λήρους σοφιστῶν; οὐδὲ ἓν τούτων καλόν. 
 πίνωμεν, ἐμπίνωμεν, ὦ Σίκων, Σίκων , 
 χαίρωμεν, ἕως ἔνεστι τὴν ψυχὴν τρέφειν. 
 τύρβαζε, Μάνη· γαστρὸς οὐδὲν ἥδιον. 
 αὕτη πατήρ σοι καὶ πάλιν μήτηρ μόνη. 
 ἀρεταὶ δὲ πρεσβεῖαί τε καὶ στρατηγίαι 
 κόμποι κενὰ ψοφοῦντες ἀντ’ ὀνειράτων. 
 ψύξει σε δαίμων τῷ πεπρωμένῳ χρόνῳ· 
 ἕξεις δ’ ὅσ’ ἂν φάγῃς τε καὶ πίῃς μόνα· 
 σποδὸς δὲ τἄλλα, Περικλέης, Κόδρος, Κίμων.

κρεῖττον δ’ ἂν εἶχε, φησὶν ὁ Χρύσιππος, εἰ μετελήφθη τὰ ἐπὶ
 τοῦ Σαρδαναπάλλου οὕτως· 
 εὖ εἰδὼς ὅτι θνητὸς ἔφυς σὸν θυμὸν ἄεξε, 
 τερπόμενος μύθοισι· φαγόντι σοι οὔτις ὄνησις. 
 καὶ γὰρ ἐγὼ ῥάκος εἰμί, φαγὼν ὡς πλεῖστα καὶ 
 ἡσθείς. 
 ταῦτ’ ἔχω ὅσσ’ ἔμαθον καὶ ἐφρόντισα καὶ μετὰ 
 τούτων 
 ἔσθλ’ ἔπαθον· τὰ δὲ λοιπὰ καὶ ἡδέα πάντα λέλειπται.
 
 
 παγκάλως δὲ καὶ ὁ Τίμων ἔφη ( cf. p. 24
 Wachsm. )· 
 πάντων μὲν πρώτιστα κακῶν ἐπιθυμίη ἐστί.

Κλέαρχος δὲ ἐν τοῖς περὶ παροιμιῶν ( FHG II
 319 ) καὶ διδάσκαλον τοῦ Ἀρχεστράτου γενέσθαι φησὶν
 Τερψίωνα, ὃν καὶ πρῶτον Γαστρολογίαν γράψαντα διακελεύεσθαι
 τοῖς μαθηταῖς τίνων ἀφεκτέον. ἀπεσχεδιακέναι τε τὸν
 Τερψίωνα καὶ περὶ τῆς χελώνης τάδε· 
 ἢ κρῆ χελώνης δεῖ φαγεῖν ἢ μὴ φαγεῖν. 
 ἄλλοι δ’ οὕτως λέγουσιν· 
 ἢ δεῖ χελώνης κρέα φαγεῖν ἢ μὴ φαγεῖν.

πόθεν δὲ ὑμῖν, ὦ σοφώτατοι, ἐπῆλθε καὶ ὁ ὀψολόγος Δωρίων,
 ὡς καὶ συγγραφεύς τις γενόμενος; ὃν ἐγὼ κρουματοποιὸν οἶδα
 ὀνομαζόμενον καὶ φίλιχθυν, συγγραφέα δὲ οὔ. ὡς μὲν οὖν
 κρουματοποιοῦ μνημονεύει Μάχων ὁ κωμῳδιοποιὸς οὕτως· 
 ὁ κρουματοποιὸς Δωρίων ποτ’ εἰς Μυλῶν 
 ἐλθὼν κατάλυσιν οὐδαμοῦ μισθωσίμην 
 δυνάμενος εὑρεῖν ἐν τεμένει καθίσας τινί, 
 ὃ πρὸ τῶν πυλῶν ἦν κατὰ τύχην ἱδρυμένον, 
 ἰδών τ’ ἐκεῖ θύοντα τὸν νεωκόρον, 
 ‘πρὸς τῆς Ἀθηνᾶς καὶ θεῶν, τίνος, φράσον, 
 ἐστὶν ὁ νεώς, βέλτιστε, φησίν, οὑτοσί;’ 
 ὃ δ’ εἶπεν αὐτῷ ‘Ζηνοποσειδῶνος, ξένε.’ 
 ὁ Δωρίων δὲ ‘πῶς ἂν οὖν ἐνταῦθ᾽, ἔφη, 
 δύναιτο καταγωγεῖον ἐξευρεῖν τις, οὗ 
 καὶ τοὺς θεοὺς φάσκουσιν οἰκεῖν σύνδυο;’ 
 Λυγκεὺς δ’ ὁ Σάμιος, ὁ Θεοφράστου μὲν μαθητής,
 Δούριδος δὲ ἀδελφὸς τοῦ τὰς ἱστορίας γράψαντος καὶ τυραννήσαντος τῆς πατρίδος, ἐν τοῖς
 ἀποφθέγμασιν· ‘Δωρίωνι τῷ αὐλητῇ φάσκοντός τινος ἀγαθὸν
 ἰχθὺν εἶναι βατίδα, ‘ὥσπερ ἂν εἴ τις, ἔφη, ἑφθὸν τρίβωνα
 ἐσθίοι’. ἐπαινοῦντος δ’ ἄλλου τὰ τῶν θύννων ὑπογάστρια ‘καὶ
 μάλα, ἔφη· δεῖ μέντοι γε ἐσθίειν αὐτά, ὥσπερ ἐγὼ ἐσθίω.’
 εἰπόντος δὲ ‘πῶς;’ ‘ἡδέως’ ἔφη. τοὺς δὲ καράβους ἔφη τρία
 ἔχειν, διατριβὴν καὶ εὐωχίαν καὶ θεωρίαν. ἐν Κύπρῳ δὲ παρὰ
 Νικοκρέοντι δειπνῶν ἐπῄνεσε ποτήριόν τι. καὶ ὁ Νικοκρέων
 ἔφη· ‘ἐὰν βούλῃ, ὁ αὐτὸς τεχνίτης ποιήσει σοι ἕτερον.’ ‘σοί
 γε, ἔφη, ἐμοὶ δὲ τοῦτο δός,’ οὐκ ἀνοήτως γε τοῦτο φήσας ὁ
 αὐλητής· λόγος γὰρ παλαιὸς ὡς ὅτι 
 ἀνδρὶ μὲν αὐλητῆρι θεοὶ νόον οὐκ ἐνέφυσαν, 
 ἀλλ’ ἅμα τῷ φυσῆν χὠ νόος ἐκπέταται.’

Ἡγήσανδρος δ’ ἐν τοῖς ὑπομνήμασι ( FHG IV 416 )
 τάδε φησὶ περὶ αὐτοῦ· ‘Δωρίων ὁ ὀψοφάγος τοῦ παιδὸς οὐκ
 ἀγοράσαντος ἰχθῦς μαστιγῶν αὐτὸν ἐκέλευεν τῶν ἀρίστων
 ἰχθύων ὀνόματα λέγειν. τοῦ δὲ παιδὸς ὀρφὸν καὶ γλαυκίσκον
 καὶ γόγγρον καὶ τοιούτους ἑτέρους καταριθμοῦντος ‘ἰχθύων
 σε, φησίν, ἐκέλευον ὀνόματα λέγειν, οὐ θεῶν.’ ὁ αὐτὸς
 Δωρίων καταγελῶν τοῦ ἐν τῷ Τιμοθέου Ναυτίλῳ χειμῶνος
 ἔφασκεν ἐν κακκάβᾳ ζεούσᾳ μείζονα ἑωρακέναι χειμῶνα.
 Ἀριστόδημος δὲ ἐν δευτέρῳ γελοίων ἀπομνημονευμάτων
 ( FHG III 310 ) φησί· ‘Δωρίωνος τοῦ
 κρουματοποιοῦ κυλλόποδος ὄντος ἀπώλετο ἐν συμποσίῳ τοῦ
 χωλοῦ ποδὸς τὸ βλαυτίον. καὶ ὃς ‘οὐθέν, ἔφη, πλεῖον
 καταράσομαι τῷ κλέψαντι ἢ ἁρμόσαι αὐτῷ τὸ σανδάλιον.’ ὅτι
 δ’ ἦν ὁ Δωρίων οὗτος ἐπὶ ὀψοφαγίᾳ 
 διαβόητος φανερὸν ἐξ ὧν λέγει Μνησίμαχος ὁ κωμῳδιοποιὸς ἐν
 Φιλίππῳ δράματι ( II 442 K )· 
 οὔκ, ἀλλὰ καὶ τῆς νυκτός ἐστι Δωρίων 
 ἔνδον παρ’ ἡμῖν λοπαδοφυσητής.

οἶδα δὲ καὶ ἃ ὁ Ἑρμιονεὺς Λᾶσος ἔπαιξε περὶ ἰχθύων, ἅπερ
 Χαμαιλέων ἀνέγραψεν ὁ Ἡρακλεώτης ἐν τῷ περὶ αὐτοῦ τοῦ Λάσου
 συγγράμματι λέγων ὧδε ( fr. 12 Koepke )· τὸν
 Λᾶσόν φησι τὸν ὠμὸν ἰχθὺν ὀπτὸν εἶναι φάσκειν. θαυμαζόντων
 δὲ πολλῶν ἐπιχειρεῖν λέγοντα ὡς ὃ ἔστιν ἀκοῦσαι τοῦτό ἐστιν
 ἀκουστὸν καὶ ὃ ἔστιν νοῆσαι τοῦτό ἐστιν νοητόν· ὡσαύτως οὖν
 καὶ ὃ ἔστιν ἰδεῖν τοῦτ’ εἶναι ὀπτόν· ὥστ’ ἐπειδὴ τὸν ἰχθὺν
 ἦν ἰδεῖν, ὀπτὸν αὐτὸν εἶναι. καὶ παίζων δέ ποτε ἰχθὺν παρά
 τινος τῶν ἁλιέων ὑφείλετο καὶ λαβὼν ἔδωκέ τινι τῶν
 παρεστώτων. ὁρκίζοντος δὲ ὤμοσεν μήτ’ αὐτὸς ἔχειν τὸν ἰχθὺν
 μήτ’ ἄλλῳ συνειδέναι λαβόντι, διὰ τὸ λαβεῖν μὲν αὐτόν,
 ἔχειν δὲ ἕτερον, ὃν ἐδίδαξεν ἀπομόσαι πάλιν ὅτι οὔτ’ αὐτὸς
 ἔλαβεν οὔτ’ ἄλλον ἔχοντα οἶδεν· εἰλήφει μὲν γὰρ ὁ Λᾶσος,
 εἶχεν δὲ αὐτός. τοιαῦτα δὲ καὶ Ἐπίχαρμος παίζει, ὥσπερ ἐν
 Λόγῳ καὶ Λογίνᾳ ( p. 245 L )· 
 ὁ Ζεύς μ’ ἐκάλεσε, Πέλοπί γ’ ἔρανον ἑστιῶν. 
 Β. ἦ παμπόνηρον ὄψον, ὦ ᾽τάν, ὁ γέρανος. 
 Α. ἀλλ’ οὔτι γέρανον, ἀλλ’ ἔρανόν γά τοι
 λέγω.

Ἄλεξις δ’ ἐν Δημητρίῳ Φάυλλόν τινα κωμῳδεῖ ὡς φίλιχθυν ἐν
 τούτοις ( II 314 K )· 
 πρότερον μὲν εἰ πνεύσειε βορρᾶς ἢ νότος 
 
 ἐν τῇ θαλάττῃ λαμπρός, ἰχθῦς οὐκ ἐνῆν 
 οὐδενὶ φαγεῖν. νυνὶ δὲ πρὸς τοῖς πνεύμασι 
 τούτοις Φάυλλος προσγέγονε χειμὼν τρίτος. 
 ἐπὰν γὰρ ἐκνεφίας καταιγίσας τύχῃ 
 ἐς τὴν ἀγοράν, τοὔψον πριάμενος οἴχεται 
 φέρων ἅπαν τὸ ληφθέν· ὥστε γίγνεται 
 ἐν τοῖς λαχάνοις τὸ λοιπὸν ἡμῖν ἡ μάχη. 
 Ἀντιφάνης δ’ ἐν Ἁλιευομένῃ φιληδοῦντάς τινας
 καταλέγων ἰχθύσιν φησί ( II 20 K )· 
 τὰς σηπίας δὸς πρῶτον. Ἡράκλεις ἄναξ, 
 ἅπαντα τεθολώκασιν. οὐ βαλεῖς πάλιν 
 εἰς τὴν θάλατταν καὶ πλυνεῖς; μὴ φῶσί σε 
 Δωριάς, ἀλλ’ οὐ σηπίας εἰληφέναι. 
 τὸν κάραβον δὲ τόνδε πρὸς τὰς μαινίδας 
 ἀπόδος· παχύς γε νὴ Δί᾽. ὦ Ζεῦ, τίς ποτε, 
 ὦ Καλλιμέδων, σὲ κατέδετ’ ἄρτι τῶν φίλων; 
 οὐδεὶς ὃς ἂν μὴ κατατιθῇ τὰς συμβολάς. 
 ὑμᾶς δ’ ἔταξα δεῦρο πρὸς τὰ δεξιά, 
 τρίγλας, ἔδεσμα τοῦ καλοῦ Καλλισθένους· 
 κατεσθίει γοῦν ἐπὶ μιᾷ τὴν οὐσίαν. 
 καὶ τὸν Σινώπης γόγγρον ἤδη παχυτέρας 
 ἔχοντ’ ἀκάνθας τουτονὶ τίς λήψεται 
 πρῶτος προσελθών; Μισγόλας γὰρ οὐ πάνυ 
 τούτων ἐδεστής. ἀλλὰ κίθαρος οὑτοσί, 
 ὃν ἂν ἴδῃ τὰς χεῖρας οὐκ ἀφέξεται. 
 καὶ μὴν ἀληθῶς τοῖς κιθαρῳδοῖς ὡς σφόδρα 
 
 ἅπασιν οὗτος ἐπιπεφυκὼς λανθάνει. 
 ἀνδρῶν δ’ ἄριστον Κωβιὸν πηδῶντ’ ἔτι 
 πρὸς Πυθιονίκην τὴν καλὴν πέμψαι με δεῖ· 
 ἁδρὸς γάρ ἐστιν. ἀλλ’ ὅμως οὐ γεύσεται· 
 ἐπὶ τὸ τάριχός ἐστιν ὡρμηκυῖα γάρ. 
 ἀφύας δὲ λεπτὰς τάσδε καὶ τὴν τρυγόνα 
 χωρὶς Θεανοῖ δεῦρ’ ἔθηκ’ ἀντιρρόπους.

πιθανώτατα ἐν τούτοις ὁ Ἀντιφάνης καὶ τὸν Μισγόλαν
 κεκωμῴδηκεν ὡς ἐσπουδακότα περὶ κιθαρῳδοὺς καὶ κιθαριστὰς
 ὡραίους. φησὶ γὰρ καὶ ὁ ῥήτωρ Αἰσχίνης ἐν τῷ κατὰ Τιμάρχου
 λόγῳ ( § 41 ) περὶ αὐτοῦ τάδε· ‘Μισγόλας ἐστὶν
 Ναυκράτους, ἄνδρες Ἀθηναῖοι, Κολλυτεύς, ἀνὴρ τὰ μὲν ἄλλα
 καλὸς καὶ ἀγαθός, καὶ οὐδαμῇ ἄν τις αὐτὸν μέμψαιτο, περὶ δὲ
 τὸ πρᾶγμα τοῦτο δαιμονίως ἐσπουδακὼς καὶ ἀεί τινας εἰωθὼς
 ἔχειν περὶ αὑτὸν κιθαρῳδοὺς ἢ κιθαριστάς. ταυτὶ δὲ λέγω οὐ
 τοῦ φορτικοῦ ἕνεκα, ἀλλ’ ἵνα γνωρίσητε αὐτὸν ὅστις ἐστίν.’
 καὶ Τιμοκλῆς δ’ ἐν Σαπφοῖ φησιν ( II 464 K )·
 
 ὁ Μισγόλας οὐ προσιέναι σοι φαίνεται 
 ἀνθοῦσι τοῖς νέοισιν ἠρεθισμένος. 
 Ἄλεξις δ’ ἐν Ἀγωνίδι ἢ Ἱππίσκῳ ( II 298
 K )· 
 ὦ μῆτερ, ἱκετεύω σε, μὴ ᾽πίσειέ μοι 
 τὸν Μισγόλαν· οὐ γὰρ κιθαρῳδός εἰμ’ ἐγώ.

Πυθιονίκην δέ φησι φιληδεῖν ταρίχῳ, ἐπεὶ ἐραστὰς εἶχε τοὺς
 Χαιρεφίλου τοῦ ταριχοπώλου υἱούς, ὡς Τιμοκλῆς ἐν Ἰκαρίοις
 φησίν ( II 459 K )· ‘Ἄνυτος 
 ὁ παχὺς πρὸς Πυθιονίκην ὅταν ἐλθὼν φάγῃ τι. καλεῖ γὰρ
 αὐτόν, ὥς φασιν, ὁπόταν Χαιρεφίλου τοὺς δύο σκόμβρους
 ξενίσῃ μεγάλους ἡδομένη.’ καὶ πάλιν ( ib. 458 )·
 
 ἡ Πυθιονίκη δ’ ἀσμένως σε δέξεται 
 καὶ σοῦ κατέδεται τυχὸν ἴσως ἃ νῦν ἔχεις 
 λαβὼν παρ’ ἡμῶν δῶρ᾽· ἄπληστός ἐστι γάρ. 
 ὅμως δὲ δοῦναί σοι κέλευσον σαργάνας 
 αὐτήν· ταρίχους εὐπόρως γὰρ τυγχάνει 
 ἔχουσα καὶ σύνεστι σαπέρδαις δυσὶν 
 καὶ ταῦτ’ ἀνάλτοις καὶ πλατυρρύγχοις τισί. 
 πρὸ τούτων δ’ ἦν ἐραστὴς αὐτῆς Κωβιός τις
 ὄνομα.

περὶ δὲ Καλλιμέδοντος τοῦ Καράβου ὅτι καὶ φίλιχθυς ἦν καὶ
 διάστροφος τοὺς ὀφθαλμούς, Τιμοκλῆς ἐν Πολυπράγμονι
 ( II 463 K )· 
 εἶθ’ ὁ Καλλιμέδων ἄφνω 
 ὁ Κάραβος προσῆλθεν. ἐμβλέπων δέ μοι, 
 ὡς γοῦν ἐδόκει, πρὸς ἕτερον ἄνθρωπόν τινα 
 ἐλάλει. συνιεὶς δ’ οὐδὲν εἰκότως ἐγὼ 
 ὧν ἔλεγεν ἐπένευον διακενῆς· τῷ δ’ ἄρα 
 βλέπουσι χωρὶς καὶ δοκοῦσιν αἱ κόραι. 
 Ἄλεξις δ’ ἐν Κρατεύᾳ ἢ Φαρμακοπώλῃ ( II 337
 K )· 
 τῷ Καλλιμέδοντι γὰρ θεραπεύω τὰς κόρας 
 ἤδη τετάρτην ἡμέραν. Β. ἦσαν κόραι 
 θυγατέρες αὐτῷ; Α. τὰς μὲν οὖν τῶν ὀμμάτων, 
 ἃς οὐδ’ ὁ Μελάμπους, ὃς μόνος τὰς Προιτίδας 
 ἔπαυσε μαινομένας, καταστήσειεν ἄν. 
 
 ὁμοίως αὐτὸν σκώπτει κἀν τοῖς ἐπιγραφομένοις
 Συντρέχουσιν. εἰς δὲ ὀψοφαγίαν ἐν μὲν Φαίδωνι ἢ Φαιδρίᾳ
 οὕτως ( II 388 K )· 
 ἀγορανομήσεις, ἂν θεοὶ θέλωσι, σύ, 
 ἵνα Καλλιμέδοντ’ εἰς τοὔψον, εἰ φιλεῖς ἐμέ, 
 παύσῃς καταιγίζοντα δι’ ὅλης ἡμέρας. 
 Β. ἔργον τυράννων, οὐκ ἀγορανόμων λέγεις. 
 μάχιμος γὰρ ἁνήρ, χρήσιμος δὲ τῇ πόλει. 
 τὰ αὐτὰ ἰαμβεῖα φέρεται κἀν τῇ ἐπιγραφομένῃ Εἰς τὸ
 φρέαρ. ἐν δὲ Μανδραγοριζομένῃ ( II 350 K )·
 
 εἴ τινας μᾶλλον φιλῶ 
 ξένους ἑτέρους ὑμῶν, γενοίμην ἔγχελυς, 
 ἵνα Καλλιμέδων ὁ Κάραβος πρίαιτό με. 
 ἐν δὲ Κρατεύᾳ ( II 337 K )· 
 καὶ Καλλιμέδων μετ’ Ὀρφέως ὁ Κάραβος. 
 Ἀντιφάνης δ’ ἐν Γοργύθῳ ( II 42 K )·
 
 ἧττόν τ’ ἀποσταίην ἂν ὧν προειλόμην 
 ἢ Καλλιμέδων γλαύκου προοῖτ’ ἂν κρανίον. 
 Εὔβουλος δ’ ἐν Ἀνασῳζομένοις ( II 167
 K )· 
 ἕταιροι δὲ θεοῖσι συμπεπλεγμένοι 
 μετὰ Καράβου σύνεισιν, ὃς μόνος βροτῶν 
 δύναται καταπιεῖν ἐκ ζεόντων λοπαδίων 
 ἅθρους τεμαχίτας, ὥστ’ ἐνεῖναι μηδὲ ἕν. 
 Θεόφιλος δ’ ἐν Ἰατρῷ ἅμα σκώπτων αὐτοῦ καὶ τὸ ἐν
 λόγοις ψυχρόν ( II 474 K )· 
 πᾶς δὲ φιλοτίμως πρὸς αὐτὸν τῶν νεανίσκων ... 
 
 ........... ἐγχέλειον παρατέθεικε. τῷ πατρὶ 
 τευθὶς ἦν χρηστή. ‘πατρίδιον, πῶς ἔχεις πρὸς
 κάραβον;’ 
 ‘ψυχρός ἐστιν, ἄπαγε, φησί· ῥητόρων οὐ γεύομαι.’ 
 Φιλήμονος δ’ ἐν Μετιόντι εἰπόντος ( II 489
 K )· 
 Ἀγύρριος δὲ παρατεθέντος καράβου 
 ὡς εἶδεν αὐτὸν ‘χαῖρε πάππα φίλτατε’ 
 εἴπας τί ἐποίει; τὸν πατέρα κατήσθιεν. 
 Ἡρόδικος δ’ ὁ Κρατήτειος ἐν τοῖς συμμίκτοις
 ὑπομνήμασι τοῦ Καλλιμέδοντος υἱὸν ὄντα ἀπέδειξε τὸν
 Ἀγύρριον.

γεγόνασι δὲ καὶ οἵδε ὀψοφάγοι. Ἀνταγόρας μὲν ὁ ποιητὴς οὐκ
 εἴα τὸν παῖδα ἀλεῖψαι τὸν ἰχθύν, ἀλλὰ λοῦσαι, ὥς φησιν
 Ἡγήσανδρος ( FHG IV 416 )· ‘ἐν δὲ στρατοπέδῳ
 ἕψοντι, φησίν, αὐτῷ γόγγρων λοπάδα καὶ περιεζωσμένῳ
 Ἀντίγονος ὁ βασιλεὺς παραστὰς ‘ἆρά γε, εἶπεν, ὦ Ἀνταγόρα,
 τὸν Ὅμηρον οἴει τὰς τοῦ Ἀγαμέμνονος πράξεις ἀναγράψαι
 γόγγρους ἕψοντα;’ κἀκεῖνον οὐ φαύλως εἰπεῖν· ‘σὺ δὲ οἴει,
 φησί, τὸν Ἀγαμέμνονα τὰς πράξεις ἐκείνας ἐργάσασθαι
 πολυπραγμονοῦντα τίς ἐν τῷ στρατοπέδῳ γόγγρους ἕψει;’ ὄρνιν
 δὲ ἕψων ποτὲ ὁ Ἀνταγόρας οὐκ ἔφη βαδιεῖσθαι εἰς τὸ
 βαλανεῖον, εὐλαβούμενος μή ποτε οἱ παῖδες τὸν ζωμὸν
 ἐκροφήσωσι. Φιλοκύδους δ’ εἰπόντος ὅτι ἡ μήτηρ τηρήσει,
 ‘ἐγὼ οὖν, εἶπε, τῇ μητρὶ ὀρνίθειον ζωμὸν πιστεύσω;’ καὶ
 Ἀνδροκύδης δ’ ὁ Κυζικηνὸς ζωγράφος φίλιχθυς ὤν, ὡς ἱστορεῖ
 Πολέμων ( fr. 66 Pr ), ἐπὶ τοσοῦτον ἦλθεν
 ἡδυπαθείας ὡς καὶ τοὺς περὶ τὴν Σκύλλαν
 ἰχθῦς κατὰ σπουδὴν γράψαι.

περὶ δὲ Φιλοξένου τοῦ Κυθηρίου διθυραμβοποιοῦ Μάχων ὁ
 κωμῳδιοποιὸς τάδε γράφει· 
 ὑπερβολῇ λέγουσι τὸν Φιλόξενον 
 τῶν διθυράμβων τὸν ποιητὴν γεγονέναι 
 ὀψοφάγον. εἶτα πουλύποδα πηχῶν δυεῖν 
 ἐν ταῖς Συρακούσαις ποτ’ αὐτὸν ἀγοράσαι 
 καὶ σκευάσαντα καταφαγεῖν ὅλον σχεδὸν 
 πλὴν τῆς κεφαλῆς. ἁλόντα δ’ ὑπὸ δυσπεψίας 
 κακῶς σφόδρα σχεῖν· εἶτα δ’ ἰατροῦ τινος 
 πρὸς αὐτὸν εἰσελθόντος, ὃς φαύλως πάνυ 
 ὁρῶν φερόμενον αὐτὸν εἶπεν· ‘εἴ τί σοι 
 ἀνοικονόμητόν ἐστι διατίθου ταχύ, 
 Φιλόξεν’· ἀποθανῇ γὰρ ὥρας ἑβδόμης’ — 
 κἀκεῖνος εἶπε· ‘τέλος ἔχει τὰ πάντα μοι, 
 ἰατρέ, φησί, καὶ δεδιῴκηται πάλαι· 
 τοὺς διθυράμβους σὺν θεοῖς καταλιμπάνω 
 ἠνδρωμένους καὶ πάντας ἐστεφανωμένους· 
 οὓς ἀνατίθημι ταῖς ἐμαυτοῦ συντρόφοις 
 Μούσαις .... Ἀφροδίτην καὶ Διόνυσον ἐπιτρόπους. 
 ταῦθ’ αἱ διαθῆκαι διασαφοῦσιν. ἀλλ’ ἐπεὶ 
 ὁ Τιμοθέου Χάρων σχολάζειν οὐκ ἐᾷ 
 οὑκ τῆς Νιόβης, χωρεῖν δὲ πορθμίδ’ ἀναβοᾷ, 
 καλεῖ δὲ μοῖρα νύχιος, ἧς κλύειν χρεών, 
 ἵν’ ἔχων ἀποτρέχω πάντα τἀμαυτοῦ κάτω, 
 τοῦ πουλύποδός μοι τὸ κατάλοιπον ἀπόδοτε.’ 
 κἀν ἄλλῳ δὲ μέρει φησί· 
 
 Φιλόξενός ποθ᾽, ὡς λέγουσ᾽, ὁ Κυθήριος 
 ηὔξατο τριῶν σχεῖν τὸν λάρυγγα πήχεων, 
 ‘ὅπως καταπίνω, φησίν, ὅτι πλεῖστον χρόνον 
 καὶ πάνθ’ ἅμα μοι τὰ βρώμαθ’ ἡδονὴν ποῇ.’ 
 καὶ Διογένης δὲ ὁ κύων ὠμὸν πολύποδα καταφαγὼν
 ἐπιθεμένης αὐτῷ τῆς γαστρὸς ἀπέθανε. περὶ δὲ τοῦ Φιλοξένου
 καὶ ὁ παρῳδὸς Σώπατρος λέγων φησί· 
 δισσαῖς γὰρ ἐν μέσαισιν ἰχθύων φοραῖς 
 ἧσται, τὸν Αἴτνης ἐς μέσον λεύσσων σκοπόν.

καὶ Ὑπερείδης δὲ ὁ ῥήτωρ ὀψοφάγος ἦν, ὥς φησι Τιμοκλῆς ὁ
 κωμικὸς ἐν Δήλῳ διηγούμενος τοὺς παρὰ Ἁρπάλου
 δωροδοκήσαντας. γράφει δὲ οὕτως ( II 452 K )·
 
 Α. Δημοσθένης τάλαντα πεντήκοντ’ ἔχει. 
 Β. μακάριος, εἴπερ μεταδίδωσι μηδενί. 
 Α. καὶ Μοιροκλῆς εἴληφε χρυσίον πολύ. 
 Β. ἀνόητος ὁ διδούς, εὐτυχὴς δ’ ὁ λαμβάνων. 
 Α. εἴληφε καὶ Δήμων τι καὶ Καλλισθένης. 
 Β. πένητες ἦσαν, ὥστε συγγνώμην ἔχω. 
 Α. ὅ τ’ ἐν λόγοισι δεινὸς Ὑπερείδης ἔχει. 
 Β. τοὺς ἰχθυοπώλας οὗτος ἡμῶν πλουτιεῖ· 
 ὀψοφάγος γάρ, ὥστε τοὺς λάρους εἶναι Σύρους. 
 καὶ ἐν Ἰκαρίοις δὲ ὁ αὐτὸς ποιητής φησι ( II
 458 K )· 
 τόν τ’ ἰχθυόρρουν ποταμὸν Ὑπερείδην περᾷς, 
 ὃς ἠπίαις φωναῖσιν, ἔμφρονος λόγου 
 κόμποις παφλάζων, ὑπτίοις πυκνώμασι 
 
 πρὸς παν .......... δυσας ἔχει, 
 μισθωτὸς ἄρδει πεδία τοῦ δεδωκότος. 
 Φιλέταιρος δ’ ἐν Ἀσκληπιῷ τὸν Ὑπερείδην 
 πρὸς τῷ ὀψοφαγεῖν καὶ κυβεύειν αὐτόν φησι, καθάπερ καὶ
 Καλλίαν τὸν ῥήτορα Ἀξιόνικος ἐν Φιλευριπίδῃ ( II 413
 K )· 
 ἄλλον δ’ ἰχθὺν 
 μεγέθει πίσυνόν τινα τοῖσδε τόποις 
 ἥκει κομίσας 
 Γλαῦκός τις ἐν πόντῳ γ’ ἁλούς, 
 σῖτον ὀψοφάγων. 
 καὶ λίχνων ἀνδρῶν ἀγάπημα φέρων κατ’ ὤμων. 
 τίνα τῷδ’ ἐνέπω τὴν σκευασίαν; 
 πότερον χλωρῷ τρίμματι βρέξας 
 ἢ τῆς ἀγρίας 
 ἅλμης πάσμασι σῶμα λιπάνας 
 πυρὶ παμφλέκτῳ παραδώσω; 
 ἔφα τις, ὡς ἐν ἅλμῃ 
 θερμῇ τοῦτο φάγοι γ’ ἑφθὸν ἀνὴρ 
 Μοσχίων φίλαυλος. 
 βοᾷ δ’ ὄνειδος ἴδιον, ὦ Καλλία. 
 ἦ σὺ μὲν ἀμφί τε σῦκα καὶ ἀμφὶ ταρίχι᾽
 ἀγάλλῃ, 
 τοῦ δ’ ἐν ἅλμῃ παρεόντος 
 οὐ γεύῃ χαρίεντος ὄψου, 
 τὰ μὲν σῦκα, ὡς ἂν συκοφάντην λοιδορῶν, τὰ δὲ
 ταρίχη, μήποτε καὶ ὡς αἰσχροποιοῦντος. καὶ Ἕρμιππος δέ
 φησιν ἐν τρίτῳ περὶ τῶν Ἰσοκράτους μαθητῶν ( FHG III 50 ) ἑωθινὸν τὸν
 Ὑπερείδην ποιεῖσθαι νῦν τοὺς περιπάτους ἐν τοῖς ἰχθύσι.

Τίμαιος δ’ ὁ Ταυρομενίτης καὶ Ἀριστοτέλη τὸν φιλόσοφον
 ὀψοφάγον φησὶ γεγονέναι. καὶ Μάτων δ’ ὁ σοφιστὴς ὀψοφάγος
 ἦν· δηλοῖ δὲ τοῦτο Ἀντιφάνης ἐν Κιθαρῳδῷ, οὗ ἡ ἀρχή ‘οὐ
 ψεῦδος οὐδέν φησιν’ ( II 58 K )· 
 ὀφθαλμὸν ὤρυττέν τις ὥσπερ ἰχθύος 
 Μάτων προσελθών. 
 Ἀναξίλας δ’ ἐν Μονοτρόπῳ ( II 269 K )·
 
 τοῦ κεστρέως κατεδήδοκεν τὸ κρανίον 
 ἀναρπάσας Μάτων· ἐγὼ δ’ ἀπόλλυμαι. 
 ὑπερβολὴ γαστριμαργίας τὸ καὶ ἁρπάζειν ἐσθίοντα
 καὶ ταῦτα κρανίον κεστρέως, εἰ μὴ ἄρα οἱ περὶ ταῦτα δεινοὶ
 ἴσασιν ἐνόν τι χρήσιμον ἐν κεστρέως κρανίῳ, ὅπερ ἐστὶ τῆς
 Ἀρχεστράτου λιχνείας ἐμφανίσαι ἡμῖν.

Ἀντιφάνης δ’ ἐν Πλουσίοις κατάλογον ποιεῖται ὀψοφάγων ἐν
 τούτοις ( II 89 K )· 
 Εὔθυνος δ’ ἔχων 
 σανδάλια καὶ σφραγῖδα καὶ μεμυρισμένος 
 ἐλογίζετο τῶν πραγμάτων οὐκ οἶδ’ ὅ τι· 
 Φοινικίδης δὲ Ταυρέας θ’ ὁ φίλτατος, 
 ἄνδρες πάλαι ὀψοφάγοι τοιοῦτοί τινες 
 οἷοι καταβροχθίζειν ἐν ἀγορᾷ τὰ τεμάχη, 
 ὁρῶντες ἐξέθνῃσκον ἐπὶ τῷ πράγματι 
 ἔφερόν τε δεινῶς τὴν ἀνοψίαν πάνυ. 
 κύκλους δὲ συναγείροντες ἔλεγον τοιάδε, 
 ὡς οὐ βιωτόν ἐστιν οὐδ’ ἀνασχετὸν 
 
 τῆς μὲν θαλάττης ἀντιποιεῖσθαί τινας 
 ὑμῶν ἀναλίσκειν τε πολλὰ χρήματα, 
 ὄψου δὲ μηδὲν .... εἰσπλεῖν μηδὲ γρῦ. 
 τί οὖν ὄφελος τῶν νησιάρχων; ἔστι δὴ 
 νόμῳ κατακλεῖσαι τοῦτο, παραπομπὴν ποιεῖν 
 τῶν ἰχθύων. νυνδὶ Μάτων συνήρπακεν 
 τοὺς ἁλιέας, καὶ δὴ Διογείτων νὴ Δία 
 ἅπαντας ἀναπέπεικεν ὡς αὑτὸν φέρειν, 
 κοὐ δημοτικόν γε τοῦτο δρᾷ τοσαῦτα φλῶν. 
 γάμοι δ’ ἐκεῖνοι καὶ πότοι νεανικοὶ 
 ἦσαν ..... 
 Εὔφρων δὲ ἐν Μούσαις ( IV 491 M )·
 
 Φοινικίδης δ’ ὡς εἶδεν ἐν πλήθει νέων 
 μεστὴν ζέουσαν λοπάδα Νηρείων τέκνων, 
 ἐπίσχετ’ ὀργῇ χεῖρας ἠρεθισμένας· 
 ‘τίς φησιν εἶναι δεινὸς ἐκ κοινοῦ φαγεῖν; 
 τίς ἐκ μέσου τὰ θερμὰ δεινὸς ἁρπάσαι; 
 ποῦ Κόρυδος ἢ Φυρόμαχος ἢ Νείλου βία; 
 ἴτω πρὸς ἡμᾶς, καὶ τάχ’ ἂν οὐδὲν
 μεταλάβοι.’

τῆς αὐτῆς ἰδέας καὶ Μελάνθιος ἦν ὁ τῆς τραγῳδίας ποιητής·
 ἔγραψε δὲ καὶ ἐλεγεῖα. κωμῳδοῦσι δ’ αὐτὸν ἐπὶ ὀψοφαγίᾳ
 Λεύκων ἐν Φράτερσιν, Ἀριστοφάνης ἐν Εἰρήνῃ ( v.
 804 ), Φερεκράτης ἐν Πετάλῃ. ἐν δὲ τοῖς Ἰχθύσιν
 Ἄρχιππος τῷ δράματι ( I 685 K ) ὡς ὀψοφάγον
 δήσας παραδίδωσι τοῖς ἰχθύσιν ἀντιβρωθησόμενον. ἀλλὰ μὴν καὶ Ἀρίστιππος ὁ Σωκρατικὸς
 ὀψοφάγος ἦν· ὅστις καὶ ὑπὸ Πλάτωνός ποτε ὀνειδιζόμενος ἐπὶ
 τῇ ὀψοφαγίᾳ, ὥς φησι Σωτίων καὶ Ἡγήσανδρος, ... γράφει δὲ
 οὕτως ὁ Δελφός ( FHG IV 416 )· ‘Ἀρίστιππος
 Πλάτωνος ἐπιτιμήσαντος αὐτῷ διότι πολλοὺς ἰχθῦς ἠγόρασε,
 δυεῖν ὀβολοῖν ἔφησεν ἐωνῆσθαι. τοῦ δὲ Πλάτωνος εἰπόντος
 διότι καὶ αὐτὸς ἂν ἠγόρασα τοσούτου, ‘ὁρᾷς οὖν, εἶπεν, ὦ
 Πλάτων, ὅτι οὐκ ἐγὼ ὀψοφάγος, ἀλλὰ σὺ φιλάργυρος.’
 Ἀντιφάνης δ’ ἐν Αὐλητρίδι ἢ Διδύμαις Φοινικίδην τινὰ ἐπ᾽
 ὀψοφαγίᾳ κωμῳδῶν φησιν ( II 30 K )· 
 ὁ μὲν Μενέλαος ἐπολέμησ’ ἔτη δέκα 
 τοῖς Τρωσὶ διὰ γυναῖκα τὴν ὄψιν καλήν, 
 Φοινικίδης δὲ Ταυρέᾳ δι’ ἔγχελυν.

Δημοσθένης δ’ ὁ ῥήτωρ Φιλοκράτην, ἐπειδὴ ἐκ τοῦ προδοτικοῦ
 χρυσίου πόρνας καὶ ἰχθῦς ἠγόραζεν, εἰς ἀσέλγειαν καὶ
 ὀψοφαγίαν λοιδορεῖ ( 19, 229 ). Διοκλῆς δὲ ὁ
 ὀψοφάγος, ὥς φησιν Ἡγήσανδρος ( FHG IV 416 ),
 πυθομένου τινὸς αὐτοῦ πότερος χρηστότερος ἰχθύς, γόγγρος ἢ
 λάβραξ, ‘ὃ μὲν ἑφθός, ἔφη, ὃ δὲ ὀπτός.’ ὀψοφάγος δ’ ἦν καὶ
 Λεοντεὺς ὁ Ἀργεῖος τραγῳδός, Ἀθηνίωνος μὲν μαθητής, οἰκέτης
 δὲ γενόμενος Ἰόβα τοῦ Μαυρουσίων βασιλέως, ὥς φησιν
 Ἀμάραντος ἐν τοῖς περὶ σκηνῆς, γεγραφέναι φάσκων εἰς αὐτὸν
 τόδε τὸ ἐπίγραμμα τὸν Ἰόβαν, ὅτε κακῶς τὴν Ὑψιπύλην
 ὑπεκρίνατο· 
 μή με Λεοντῆος τραγικοῦ κεναρηφαγον ηχος 
 λεύσσων Ὑψιπύλης ἐς κακὸν ἦτορ ὅρα. 
 ἤμην γάρ ποτ’ ἐγὼ Βάκχῳ φίλος, οὐδέ τιν’ ὧδε 
 
 γῆρυν χρυσολόβοις οὔασιν ἠγάσατο. 
 νῦν δέ με χυτρόποδες, κέραμοι καὶ ξηρὰ τάγηνα 
 χήρωσαν φωνῆς, γαστρὶ χαριζόμενον.

Φόρυσκον δέ φησιν Ἡγήσανδρος ( FHG IV 417 ) τὸν
 ἰχθυοφάγον οὐ δυνηθέντα ὅσον ἤθελεν ἀφελεῖν τοῦ ἰχθύος,
 ἀλλ’ ἀκολουθήσαντος αὐτῷ πλείονος εἰπεῖν ( Soph. Ant.
 714 )· 
 τὰ δ’ ἀντιτείνοντ’ αὐτόπρεμν’ ἀπόλλυται, 
 καὶ ὅλον τὸν ἰχθὺν ἀναλῶσαι. Βίων δὲ προαρπάσαντός
 τινος τὰ ἐπάνω τοῦ ἰχθύος στρέψας καὶ αὐτὸς καὶ δαψιλῶς
 φαγὼν ἐπεῖπεν ( Eur. Bacch. 1127 )· 
 Ἰνὼ δὲ τἀπὶ θάτερ’ ἐξειργάζετο. 
 Θεόκριτος δ’ ὁ Χῖος τελευτησάσης τῆς γυναικὸς
 Διοκλεῖ τῷ ὀψοφάγῳ, ἐπειδὴ ποιῶν αὐτῇ τὸ περίδειπνον πάλιν
 ὠψοφάγει κλαίων ἅμα, ‘παῦσαι, φησί, κλαίων, ὦ πόνηρε· οὐδὲν
 γὰρ πλέον ὀψοφαγῶν ποιήσεις.’ τοῦ δ’ αὐτοῦ καὶ τὸν ἀγρὸν
 καταβεβρωκότος εἰς ὀψοφαγίαν, ἐπειδὴ θερμόν ποτε
 καταβροχθίσας ἰχθὺν ἔφησε τὸν οὐρανὸν κατακεκαῦσθαι,
 ‘λοιπόν, ἔφησεν, ἐστίν, ὁ Θεόκριτος, σοι καὶ τὴν θάλασσαν
 ἐκπιεῖν, καὶ ἔσῃ τρία τὰ μέγιστα ἠφανικώς, γῆν καὶ θάλατταν
 καὶ οὐρανόν.’ Κλέαρχος δ’ ἐν τοῖς περὶ βίων φίλιχθύν τινα
 ἀναγράφων φησὶν οὕτως ( FHG II 308 )· ‘Τέχνων ὁ
 παλαιὸς αὐλητὴς Χάρμου τοῦ αὐλητοῦ τελευτήσαντος (ἦν δὲ
 φίλιχθυς) ἀποπυρίδας ἐπὶ τοῦ μνήματος ἐνήγιζεν αὐτῷ.’ καὶ
 Ἄλεξις δ’ ὁ ποιητὴς ἦν ὀψοφάγος, ὡς ὁ Σάμιός φησι Λυγκεύς·
 καὶ σκωπτόμενος ὑπό τινων σπερμολόγων εἰς ὀψοφαγίαν
 ἐρομένων τε ἐκείνων τί ἂν ἥδιστα φάγοι, ὁ Ἄλεξις ‘σπερμολόγους, ἔφη, πεφρυγμένους.’

Νόθιππον δὲ τὸν τραγῳδιοποιόν, ὃν Ἕρμιππος ἐν ταῖς Μοίραις
 φησίν ( I 236 K )· 
 εἰ δ’ ἦν τὸ γένος τῶν ἀνθρώπων τῶν νῦν τοιόνδε 
 μάχεσθαι, 
 καὶ βατὶς αὐτῶν ἡγεῖτ’ ὀπτὴ μεγάλη καὶ πλευρὸν 
 ὕειον, 
 τοὺς μὲν ἄρ’ ἄλλους οἰκουρεῖν χρῆν, πέμπειν δὲ 
 Νόθιππον ἑκόντα. 
 εἷς γὰρ μόνος ὢν κατεβρόχθισεν ἂν τὴν Πελοπόννησον
 ἅπασαν. 
 ὅτι δὲ οὗτός ἐστιν ὁ ποιητὴς σαφῶς παρίστησι
 Τηλεκλείδης ἐν Ἡσιόδοις ( I 214 K ). Μυννίσκος ὁ
 τραγικὸς ὑποκριτὴς κωμῳδεῖται ὑπὸ Πλάτωνος ἐν Σύρφακι ὡς
 ὀψοφάγος οὕτως ( I 642 K )· 
 ὁδὶ μὲν Ἀναγυράσιος Ὀρφώς ἐστί σοι. 
 θ’ οὔθ’ ὡς φίλος Μυννίσκος ἔσθ’ ὁ Χαλκιδεύς. 
 Β. καλῶς λέγεις. 
 καὶ Λάμπωνα δὲ τὸν μάντιν ἐπὶ τοῖς ὁμοίοις
 κωμῳδοῦσι Καλλίας Πεδήταις καὶ Λύσιππος Βάκχαις. Κρατῖνος
 δ’ ἐν Δραπέτισιν εἰπὼν περὶ αὐτοῦ ( I 30 K )·
 
 Λάμπωνα, τὸν οὐ βροτῶν 
 ψῆφος δύναται φλεγυρὰ δείπνου φίλων ἀπείργειν, 
 ἐπιφέρει· 
 νῦν δ’ αὖθις ἐρυγγάνει. 
 βρύκει γὰρ ἅπαν τὸ παρόν, τρίγλῃ δὲ κᾂν μάχοιτο

Ἡδύλος δ’ ἐν ἐπιγράμμασιν ὀψοφάγους καταλέγων Φαίδωνος μέν
 τινος ἐν τούτοις μέμνηται· 
 Φαίδων δὲ ... φύσκι’ ἐνείκαι 
 χορδάς θ᾽ ὁ ψάλτης· ἐστὶ γὰρ ὀψοφάγος. 
 Ἄγιδος δ’ ἐν τούτοις· 
 ἑφθὸς ὁ κάλλιχθυς· νῦν ἔμβαλε τὴν βαλανάγραν, 
 ἔλθῃ μὴ Πρωτεὺς Ἆγις ὁ τῶν λοπάδων· 
 γίνεθ’ ὕδωρ καὶ πῦρ καὶ ὃ βούλεται, ἀλλ’ ἀπόκλειε
 ... 
 ἥξει γὰρ τοιαῦτα μεταπλασθεὶς τυχὸν ὡς Ζεὺς 
 χρυσορόης ἐπὶ τήνδ’ Ἀκρισίου λοπάδα. 
 καὶ γυναῖκα δέ τινα Κλειὼ ἐπὶ τοῖς ὁμοίοις σκώπτων
 φησίν· 
 ὀψοφάγει Κλειοῖ· καταμύομεν· ἢν δὲ θελήσῃς, 
 ἔσθε μόνη. δραχμῆς ἐστιν ὁ γόγγρος ἅπας. 
 θὲς μόνον ἢ ζώνην ἢ ἐνώτιον ἤ τι
 τοιοῦτον 
 σύσσημον. τὸ δ’ ὁρᾶν μὴ μόνον οὐ λέγομεν. 
 ἡμετέρη σὺ Μέδουσα· λιθούμεθα πάντες ἀπλάτου 
 οὐ Γοργοῦς, γόγγρου δ’ οἱ μέλεοι λοπάδι.

Ἀριστόδημος δ’ ἐν τοῖς γελοίοις ἀπομνημονεύμασιν Εὐφράνορά
 φησι ( FHG III 310 ) τὸν ὀψοφάγον ἀκούσαντα ὅτι
 ἄλλος ἰχθυοφάγος ἀπέθανε θερμὸν ἰχθύος τέμαχος καταπιὼν
 ἀναφωνῆσαι ‘ἱερόσυλος ὁ θάνατος.’ Κίνδων δὲ ὁ ὀψοφάγος καὶ
 Δημύλος (ὀψοφάγος δὲ καὶ οὗτος) γλαύκου παρατεθέντος, ἄλλου
 δ’ οὐδενός, ὃ μὲν τὸν ὀφθαλμὸν κατελάβετο, καὶ ὁ Δημύλος
 ἐπὶ τὸν ἐκείνου ὀφθαλμὸν ἐπιβαλὼν ἐβιάζετο φωνῶν ‘ἄφες καὶ ἀφήσω.’ ἐν δείπνῳ δέ
 ποτε καλῆς λοπάδος ὄψου παρατεθείσης ὁ Δημύλος οὐκ ἔχων
 ὅπως αὐτὴν μόνος καταφάγῃ ἐνέπτυσεν εἰς αὐτήν. Ζήνων δ’ ὁ
 Κιτιεὺς ὁ τῆς στοᾶς κτίστης πρὸς τὸν ὀψαφάγον ᾧ συνέζη ἐπὶ
 πλείονα χρόνον, καθά φησιν Ἀντίγονος ὁ Καρύστιος ἐν τῷ
 Ζήνωνος βίῳ ( p. 119 Wil ), μεγάλου τινὸς κατὰ
 τύχην ἰχθύος παρατεθέντος, ἄλλου δ’ οὐδενὸς
 παρεσκευασμένου, λαβὼν ὅλον ὁ Ζήνων ἀπὸ τοῦ πίνακος οἷος ἦν
 κατεσθίειν. τοῦ δ’ ἐμβλέψαντος αὐτῷ, ‘τί οὖν, ἔφη, τοὺς
 συζῶντάς σοι οἴει πάσχειν, εἰ σὺ μίαν ἡμέραν μὴ δεδύνησαι
 ἐνεγκεῖν ὀψοφαγίαν;’ Ἴστρος δέ φησι ( om. FHG )
 Χοιρίλον τὸν ποιητὴν παρ’ Ἀρχελάου τέσσαρας μνᾶς ἐφ’ ἡμέρᾳ
 λαμβάνοντα ταύτας καταναλίσκειν εἰς ὀψοφαγίαν, γενόμενον
 ὀψοφάγον οὐκ ἀγνοῶ δὲ καὶ τοὺς ἰχθυοφάγους παῖδας, ὧν
 Κλέαρχος μνημονεύει ἐν τῷ περὶ θινῶν ( FHG II
 325 )· φάσκων Ψαμμήτιχον τὸν Αἰγυπτίων βασιλέα
 παῖδας θρέψαι ἰχθυοφάγους, τὰς πηγὰς τοῦ Νείλου βουλόμενον
 εὑρεῖν· καὶ ἄλλους δὲ ἀδίψους ἀσκῆσαι τοὺς ἐρευνησομένους
 τὰς ἐν Λιβύῃ ψάμμους, ὧν ὀλίγοι διεσώθησαν. οἶδα δὲ καὶ
 τοὺς περὶ Μόσσυνον τῆς Θρᾴκης βοῦς, οἳ ἰχθῦς ἐσθίουσι
 παραβαλλομένους αὐτοῖς εἰς τὰς φάτνας. Φοινικίδης δὲ τοὺς
 ἰχθῦς παρατιθεὶς τοῖς τὰς συμβολὰς δεδωκόσι τὴν μὲν
 θάλασσαν ἔλεγε κοινὴν εἶναι, τοὺς δ’ ἐν αὐτῇ ἰχθῦς τῶν
 ὠνησαμένων.

εἴρηται δὲ καὶ ὁ ὀψοφάγος, ὦ ἑταῖροι, καὶ τὸ ὀψοφαγεῖν.
 Ἀριστοφάνης ἐν Νεφέλαις δευτέραις ( v. 983 )·
 
 
 οὐδ᾽ ὀψοφαγεῖν οὐδὲ κιχλίζειν. 
 Κηφισόδωρος Ὑί ( I 802 K )· 
 οὐδ’ ὀψοφάγος οὐδ’ ἀδολέσχης. 
 Μάχων Ἐπιστολῇ ( IV 496 M )· 
 ὀψοφάγος εἰμί. τοῦτο δ’ ἐστὶ τῆς τέχνης 
 θεμέλιος ἡμῖν· προσπεπονθέναι τι δεῖ 
 τὸν μὴ τὰ παραδοθέντα λυμανούμενον. 
 ὁ πεφροντικὼς αὑτοῦ γὰρ οὐκ ἔσται
 κακός. 
 ἔπειτ’ ἐπὰν ᾖ καθαρὰ τᾀσθητήρια, 
 οὐκ ἂν διαμάρτοις. ἕψε καὶ γεύου πυκνά. 
 ἅλας οὐκ ἔχει· προσένεγκ᾽. ἔτ᾽ ἐπιδεῖταί
 τινος 
 ἑτέρου· πάλιν γεύου σύ, μέχρι ἂν ἡδὺς ᾖ, 
 ὥσπερ λύραν ἐπίτειν᾽, ἕως ἂν ἁρμόσῃ. 
 εἶθ’ ὁπόταν ἤδη πάντα συμφωνεῖν δοκῇ, 
 εἴσαγε διὰ πασῶν νικολαίδας μυκόνιος. 
 πρὸς τούτοις τοῖς ὀψοφάγοις, ἄνδρες ἑταῖροι, οἶδα
 καὶ τὸν παρ’ Ἠλείοις τιμώμενον Ὀψοφάγον Ἀπόλλωνα.
 μνημονεύει δὲ αὐτοῦ Πολέμων ἐν τῇ πρὸς Ἄτταλον ἐπιστολῇ
 ( fr. 70 Pr ). οἶδα δὲ καὶ τὴν ἐν τῇ Πισάτιδι
 γραφὴν ἀνακειμένην ἐν τῷ τῆς Ἀλφειώσας Ἀρτέμιδος ἱερῷ
 (Κλεάνθους δ’ ἐστὶ τοῦ Κορινθίου), ἐν ᾗ Ποσειδῶν πεποίηται
 θύννον τῷ Διὶ προσφέρων ὠδίνοντι, ὡς ἱστορεῖ Δημήτριος ἐν
 ὀγδόῳ Τρωικοῦ διακόσμου ( fr. 5 Gaede ).

καὶ τοσαῦτα μέν, ἔφη ὁ Δημόκριτος, καὶ 
 αὐτὸς ὑμῖν προσοψωνήσας οὐκ ὀψοφαγήσων παρῆλθον διὰ τὸν
 πάντα ἄριστον Οὐλπιανόν, ὃς διὰ τὰ Σύρων πάτρια καὶ ἡμᾶς
 τῶν ἰχθύων ἀπεστέρησεν ἕτερ’ ἐκ Συρίας παρεισφέρων. καίτοι
 γε Ἀντίπατρος ὁ Ταρσεὺς ὁ ἀπὸ τῆς στοᾶς ἐν τετάρτῳ περὶ
 δεισιδαιμονίας λέγεσθαί φησι πρός τινων ὅτι Γάτις ἡ τῶν
 Σύρων βασίλισσα οὕτως ἦν ὀψοφάγος ὥστε κηρῦξαι ἄτερ Γάτιδος
 μηδένα ἰχθὺν ἐσθίειν· ὑπ’ ἀγνοίας δὲ τοὺς πολλοὺς αὐτὴν μὲν
 Ἀταργάτιν ὀνομάζειν, ἰχθύων δὲ ἀπέχεσθαι. Μνασέας δ’ ἐν
 δευτέρῳ περὶ Ἀσίας φησὶν οὕτως ( FGH III 155 )·
 ‘ἐμοὶ μὲν ἡ Ἀταργάτις δοκεῖ χαλεπὴ βασίλισσα γεγονέναι καὶ
 τῶν λαῶν σκληρῶς ἐπεστατηκέναι, ὥστε καὶ ἀπονομίσαι αὐτοῖς
 ἰχθὺν μὴ ἐσθίειν, ἀλλὰ πρὸς αὐτὴν ἀναφέρειν διὰ τὸ ἀρέσαι
 αὐτῇ τὸ βρῶμα. καὶ διὰ τόδε νόμιμον ἔτι διαμένειν, ἐπὰν
 εὔξωνται τῇ θεῷ, ἰχθῦς ἀργυροῦς ἢ χρυσοῦς ἀνατιθέναι· τοὺς
 δὲ ἱερεῖς πᾶσαν ἡμέραν τῇ θεῷ ἀληθινοὺς ἰχθῦς ἐπὶ τὴν
 τράπεζαν ὀψοποιησαμένους παρατιθέναι, ἑφθούς τε ὁμοίως καὶ
 ὀπτούς, οὓς δὴ αὐτοὶ καταναλίσκουσιν οἱ τῆς θεοῦ ἱερεῖς.’
 καὶ μικρὸν προελθὼν πάλιν φησίν· ‘ἡ δέ γε Ἀταργάτις, ὥσπερ
 Ξάνθος λέγει ὁ Λυδός ( FHG I 38 ), ὑπὸ Μόψου τοῦ
 Λυδοῦ ἁλοῦσα κατεποντίσθη μετὰ Ἰχθύος τοῦ υἱοῦ ἐν τῇ περὶ
 Ἀσκάλωνα λίμνῃ διὰ τὴν ὕβριν καὶ ὑπὸ τῶν ἰχθύων
 κατεβρώθη.’

τάχα δὲ καὶ ὑμεῖς, ἄνδρες φίλοι, ἑκόντες παρελίπετε ὡς
 ἱερόν τινα ἰχθὺν τὸν παρ’ Ἐφίππῳ τῷ κωμῳδιοποιῷ, ὅν φησι τῷ
 Γηρυόνῃ σκευάζεσθαι ἐν τῷ ὁμωνύμῳ
 δράματι διὰ τούτων λέγων ( II 252 K )· 
 τούτῳ δ’ ὁπόταν ναέται χώρας 
 ἰχθύν τιν’ ἕλωσ’ οὐχ ἡμέριον, 
 τῆς περικλύστου δ’ ἁλίας Κρήτης 
 μείζω μεγέθει, λοπάς ἐστ’ αὐτῷ 
 δυνατὴ τούτους χωρεῖν ἑκατόν. 
 καὶ περιοίκους εἶναι ταύτῃ 
 Σινδούς, Λυκίους, Μυγδονιώτας, 
 Κραναούς, Παφίους. τούτους δ’ ὕλην 
 κόπτειν, ὁπόταν βασιλεὺς ἕψῃ 
 τὸν μέγαν ἰχθύν· καὶ προσάγοντας, 
 καθ’ ὅσον πόλεως ἕστηκεν ὅρος, 
 τοὺς δ’ ὑποκαίειν. λίμνην δ’ ἐπάγειν 
 ὕδατος μεστὴν εἰς τὴν ἅλμην, 
 τοὺς δ’ ἅλας αὐτῷ ζεύγη προσάγειν 
 μηνῶν ὀκτὼ συνεχῶς ἑκατόν. 
 περιπλεῖν δ’ ἐπὶ τοῖς ἄμβωσιν ἄνω 
 πέντε κέλητας πεντασκάλμους, 
 περιαγγέλλειν τ᾽· ‘οὐχ ὑποκαίεις, 
 Λυκίων πρύτανι; ψυχρὸν τουτί· 
 παύου φυσῶν, Μακεδὼν ἄρχων· 
 σβέννυ, Κέλθ᾽, ὡς μὴ προσκαύσῃς.’ 
 οὐκ ἀγνοῶ δ’ ὅτι τὰ αὐτὰ ταῦτα εἴρηκεν ὁ Ἔφιππος
 κἀν Πελταστῇ τῷ δράματι ( II 261 K ), ἐν ᾧ καὶ
 ταῦτα ἐκείνοις ὑποτέτακται· 
 
 τοιαῦθ’ ὑθλῶν δειπνεῖ καὶ ζῇ 
 θαυμαζόμενος μετὰ μειρακίων, 
 οὐ γινώσκων ψήφων ἀριθμούς, 
 σεμνὸς σεμνῶς χλανίδ’ ἕλκων. 
 εἰς τίνα δὲ ταῦτ’ ἀποτεινόμενος ὁ Ἔφιππος εἴρηκεν
 ὥρα σοι ζητεῖν, καλὲ Οὐλπιανέ, καὶ διδάσκειν ἡμᾶς, καὶ τῶν
 εἰρημένων τούτων 
 εἴ τί σοι ψελλόν τε καὶ δυσεύρετον, 
 ἐπαναδίπλαζε καὶ σαφῶς ἐκμάνθανε· 
 σχολὴ δὲ πλείων ἢ θέλω πάρεστί μοι, 
 κατὰ τὸν Αἰσχύλου Προμηθέα
 ( 814 ).’

καὶ ὁ Κύνουλκος ἀνεβόησε· ‘καὶ τίν’ ἂν τῶν μεγάλων οὗτος
 οὐκ ἰχθύων, ἀλλὰ ζητήσεων ἐπὶ νοῦν λάβοι; ὃς τὰς ἀκάνθας
 ἀεὶ ἐκλέγει ἑψητῶν τε καὶ ἀθερινῶν καὶ εἴ τι τούτων
 ἀτυχέστερόν ἐστιν ἰχθύδιον, τὰ μεγάλα τεμάχη
 παραπεμπόμενος. καθάπερ γὰρ 
 ἐν ταῖς γεννικαῖς εὐωχίαις, 
 φησὶν ἐν Ἰξίονι Εὔβουλος ( II 176 K ),
 
 ἀμύλων παρόντων ἐσθίουσ’ ἑκάστοτε 
 ἄνηθα καὶ σέλινα καὶ φλυαρίας 
 καὶ κάρδαμ’ ἐσκευασμένα, 
 οὕτω μοι δοκεῖ καὶ ὁ ‘λεβητοχάρων’ Οὐλπιανός, κατὰ
 τὸν ἐμὸν Μεγαλοπολίτην Κερκιδᾶν ( II 515 B ),
 μηδὲν μὲν ἐσθίειν τῶν ἀνδρὶ προσηκόντων, τηρεῖν δὲ τοὺς
 ἐσθίοντας εἰ παρεῖδον ἢ ἄκανθαν ἢ τῶν τραγανῶν τι ἢ
 χονδρῶδες τῶν παρατεθέντων, οὐδ’ ἐπὶ νοῦν βαλλόμενος τὸ τοῦ
 καλοῦ καὶ λαμπροῦ Αἰσχύλου, ὃς τὰς αὑτοῦ τραγῳδίας τεμάχη
 εἶναι ἔλεγεν τῶν Ὁμήρου μεγάλων
 δείπνων. φιλόσοφος δὲ ἦν τῶν πάνυ ὁ Αἰσχύλος, ὃς καὶ
 ἡττηθεὶς ἀδίκως ποτέ, ὡς Θεόφραστος ἢ Χαμαιλέων ( fr.
 35 Köpke ) ἐν τῷ περὶ ἡδονῆς εἴρηκεν, ἔφη χρόνῳ
 τὰς τραγῳδίας ἀνατιθέναι, εἰδὼς ὅτι κομιεῖται τὴν
 προσήκουσαν τιμήν.

πόθεν δὲ καὶ εἰδέναι δύναται, ἅπερ εἶπεν Στρατόνικος ὁ
 κιθαριστὴς εἰς Πρόπιν τὸν Ῥόδιον κιθαρῳδόν; Κλέαρχος γὰρ ἐν
 τοῖς περὶ παροιμιῶν φησιν ( FHG II 319 ) ὡς ὁ
 Στρατόνικος θεασάμενος τὸν Πρόπιν ὄντα τῷ μὲν μεγέθει
 μέγαν, τῇ δὲ τέχνῃ κακὸν καὶ ἐλάττονα τοῦ σώματος,
 ἐπερωτώντων αὐτὸν ποῖός τίς ἐστιν εἶπεν ‘οὐδεὶς κακὸς μέγας
 ἰχθύς’, αἰνισσόμενος ὅτι πρῶτον μὲν οὐδείς ἐστιν, εἶθ’ ὅτι
 κακός, καὶ πρὸς τούτοις μέγας μέν, ἰχθὺς δὲ διὰ τὴν
 ἀφωνίαν. Θεόφραστος δ’ ἐν τῷ περὶ γελοίου ( fr. 130
 W ) λεχθῆναι μέν φησι τὴν παροιμίαν ὑπὸ τοῦ
 Στρατονίκου, ἀλλ’ εἰς Σιμύκαν τὸν ὑποκριτήν, διελόντος τὴν
 παροιμίαν ‘μέγας οὐδεὶς σαπρὸς ἰχθύς.’ Ἀριστοτέλης δ’ ἐν τῇ
 Ναξίων πολιτείᾳ ( fr. 510 R ) περὶ τῆς παροιμίας
 οὕτως γράφει· ‘τῶν παρὰ Ναξίοις εὐπόρων οἱ μὲν πολλοὶ τὸ
 ἄστυ ᾤκουν, οἱ δὲ ἄλλοι διεσπαρμένοι κατὰ κώμας. ἐν οὖν δή
 τινι τῶν κωμῶν, ᾗ ὄνομα ἦν Ληιστάδαι, Τελεσταγόρας ᾤκει,
 πλούσιός τε σφόδρα καὶ εὐδοκιμῶν καὶ τιμώμενος παρὰ τῷ δήμῳ
 τοῖς τ’ ἄλλοις ἅπασι καὶ τοῖς καθ’ ἡμέραν πεμπομένοις. καὶ
 ὅτε καταβάντες ἐκ τῆς πόλεως δυσωνοῖντό τι τῶν πωλουμένων,
 ἔθος ἦν τοῖς πωλοῦσι λέγειν ὅτι μᾶλλον ἂν προέλοιντο
 Τελεσταγόρᾳ δοῦναι ἢ τοσούτου ἀποδόσθαι. νεανίσκοι οὖν
 τινες ὠνούμενοι μέγαν ἰχθὺν εἰπόντος τοῦ ἁλιέως τὰ αὐτὰ λυπηθέντες τῷ πολλάκις ἀκούειν
 ὑποπιόντες ἐκώμασαν πρὸς αὐτόν. δεξαμένου δὲ τοῦ
 Τελεσταγόρου φιλοφρόνως αὐτοὺς οἱ νεανίσκοι αὐτόν τε
 ὕβρισαν καὶ δύο θυγατέρας αὐτοῦ ἐπιγάμους. ἐφ’ οἷς
 ἀγανακτήσαντες οἱ Νάξιοι καὶ τὰ ὅπλα ἀναλαβόντες ἐπῆλθον
 τοῖς νεανίσκοις, καὶ μεγίστη τότε στάσις ἐγένετο
 προστατοῦντος τῶν Ναξίων Λυγδάμιδος, ὃς ἀπὸ ταύτης τῆς
 στρατηγίας τύραννος ἀνεφάνη τῆς πατρίδος ....’

οὐκ ἄκαιρον δ’ εἶναι νομίζω εἰπεῖν ἔτι καὶ
 αὐτός, ἐπειδήπερ ἐμνήσθην τοῦ κιθαριστοῦ Στρατονίκου, λέξαι
 τι περὶ τῆς εὐστοχίας αὐτοῦ τῶν ἀποκρίσεων. διδάσκων γὰρ
 κιθαριστάς, ἐπειδὴ ἐν τῷ διδασκαλείῳ εἶχεν ἐννέα μὲν
 εἰκόνας τῶν Μουσῶν, τοῦ δὲ Ἀπόλλωνος μίαν, μαθητὰς δὲ δύο,
 πυνθανομένου τινὸς πόσους ἔχοι μαθητάς, ἔφη ‘σὺν τοῖς θεοῖς
 δώδεκα.’ εἰς Μύλασα δ’ ἐπιδημήσας καὶ κατιδὼν ναοὺς μὲν
 πολλούς, ἀνθρώπους δὲ ὀλίγους στὰς ἐν μέσῃ τῇ ἀγορᾷ ἔφη
 ‘ἀκούετε, νεῴ.’ Μάχων δ’ αὐτοῦ ἀναγράφει τάδε
 ἀπομνημονεύματα· 
 Στρατόνικος ἀπεδήμησεν εἰς Πέλλαν ποτέ, 
 παρὰ πλειόνων ἔμπροσθε τοῦτ’ ἀκηκοὼς 
 ὡς σπληνικοὺς εἴωθεν ἡ πόλις ποιεῖν. 
 ἐν τῷ βαλανείῳ καταμαθὼν οὖν πλείονας 
 γυμναζομένους τῶν μειρακίσκων παρὰ τὸ πῦρ, 
 κομψῶς τό τε χρῶμα καὶ τὸ σῶμ’ ἠσκηκότας, 
 διαμαρτάνειν ἔφασκε τοὺς εἰρηκότας 
 αὑτῷ· καταμαθὼν δ᾽, ἡνίκ’ ἐξῄει πάλιν, 
 
 τῆς κοιλίας τὸν σπλῆν’ ἔχοντα διπλάσιον ...
 ‘καθήμενος γὰρ ἐνθάδ’ οὗτος φαίνεται τά θ᾽ 
 ἱμάτια τῶν εἰσιόντων λαμβάνων τηρεῖν ἅμα καὶ τοὺς σπλῆνας,
 εὐθέως ἵνα μηδ’ ἡτισοῦν τοῖς ἔνδον ᾖ στενοχωρία.’ 
 ψάλτης κακὸς Στρατόνικον ἑστιῶν ποτε ἐπεδείκνυτ’ αὐτῷ τὴν
 τέχνην παρὰ τὸν πότον. οὔσης δὲ λαμπρᾶς καὶ φιλοτίμου τῆς
 δοχῆς, ψαλλόμενος ὁ Στρατόνικος, οὐκ ἔχων δ’ ὅτῳ
 διαλέξεθ’ ἑτέρῳ, συγκατέθλα τὸ ποτήριον. ᾔτησε μεῖζον καὶ
 κυάθους πολλοὺς λαβὼν τῷ θ’ ἡλίῳ τὴν κύλικα δείξας συντόμως
 πιὼν καθεῦδε, ταῦτ’ ἐπιτρέψας τῇ τύχῃ. ἐπὶ κῶμον ἐλθόντων
 δὲ τῷ ψάλτῃ τινῶν ἑτέρων κατὰ τύχην, ὡς ἔοικε, γνωρίμων
 ἔξοινος ὁ Στρατόνικος ἐγένετ’ εὐθέως. προσπυνθανομένων δ’ ὅ
 τι πολὺν πίνων ἀεὶ οἶνον ἐμεθύσθη συντόμως, ἀπεκρίνατο· ‘ὁ
 γὰρ ἐπίβουλος κἀναγὴς ψάλτης, ἔφη, ὡς βοῦν ἐπὶ φάτνῃ
 δειπνίσας ἀπέκτονεν.’ 
 Στρατόνικος εἰς Ἄβδηρ’ ἀποδημήσας ποτὲ ἐπὶ τὸν ἀγῶνα τὸν
 τιθέμενον αὐτόθι, ὁρῶν ἕκαστον τῶν πολιτῶν κατ’ ἰδίαν
 κεκτημένον κήρυκα κηρύττοντά τε ἕκαστον αὐτῶν, ὅτε θέλοι,
 νουμηνίαν σχεδόν τε τοὺς κήρυκας ἐν τῷ χωρίῳ ὄντας πολὺ
 πλείους κατὰ λόγον τῶν δημοτῶν, ἐπ᾽
 ἄκρων ἐβάδιζε τῶν ὀνύχων ἐν τῇ πόλει σχέδην, δεδορκὼς
 ἀτενὲς εἰς τὴν γῆν κάτω. πυνθανομένου δὲ τῶν ξένων αὐτοῦ
 τινος τὸ πάθος τὸ γεγονὸς ἐξαπίνης περὶ τοὺς πόδας, τοῦτ᾽
 εἶπε· ‘τοῖς ὅλοις μὲν ἔρρωμαι, ξένε, καὶ τῶν κολάκων πολὺ
 μᾶλλον ἐπὶ δεῖπνον τρέχω· ἀγωνιῶ δὲ καὶ δέδοικα παντελῶς,
 μή ποτ’ ἐπιβὰς κήρυκι τὸν πόδ’ ἀναπαρῶ.’ 
 αὐλεῖν ἐπὶ τοῖς ἱεροῖσιν αὐλητοῦ κακοῦ μέλλοντος ὁ
 Στρατόνικος ‘εὐφήμει, μέχρι σπείσαντες εὐξώμεσθα, φησί,
 τοῖς θεοῖς.’ 
 Κλέων τις ἦν κιθαρῳδός, ὃς ἐκαλεῖτο Βοῦς, δεινῶς ἀπᾴδων τῇ
 λύρᾳ τ’ οὐ χρώμενος. τούτου διακούσας ὁ Στρατόνικος εἶφ᾽
 ὅτι ‘ὄνος λύρας ἐλέγετο, νῦν δὲ βοῦς λύρας.’ 
 Στρατόνικος ὁ κιθαρῳδὸς ὡς Βηρισάδην ἔπλευσεν εἰς τὸν
 Πόντον ὄντα βασιλέα. πολλοῦ χρόνου δ’ ἤδη γεγονότος
 ἀποτρέχειν ἠβούλετο Στρατόνικος εἰς τὴν Ἑλλάδα. ὡς δ᾽
 αὐτὸν, ὡς ἔοικεν, οὐ προσίετο, τοῦτ’ ἀποκριθῆναί φασι τῷ
 Βηρισάδῃ· ‘σὺ γὰρ διανοεῖ, φησίν, αὐτοῦ καταμένειν;’ 
 ἐν τῇ Κορίνθῳ παρεπεδήμησέν ποτε Στρατόνικος ὁ κιθαρῳδός.
 εἶτα γρᾴδιον ἐνέβλεπεν αὐτῷ κοὐκ ἀφίστατ’ οὐδαμοῦ. κᾆθ’ ὁ
 Στρατόνικος ‘πρὸς θεῶν, μῆτερ, φράσον τί ἔσθ’ ὃ βούλει καὶ
 τί μ’ εἰσβλέπεις ἀεί;’ 
 
 ‘διηπόρησα, φησίν, εἰ μήτηρ σε μὲν 
 δέκα μῆνας εἶχε κἀκράτει τῆς κοιλίας, 
 πόλις δ’ ἔχουσά σ’ ἡμέραν ἀλγεῖ μίαν.’ 
 ἡ Νικοκρέοντος εἰσιοῦσ’ Ἀξιοθέα 
 γυνὴ μετὰ παιδίσκης ἅβρας εἰς τὸν πότον 
 ἀπεψόφησε κᾆτα τῷ Σικυωνίῳ 
 ἀμυγδάλην ἐπιβᾶσα συνέτριβεν, συνεὶς 
 Στρατόνικος εἶπεν ‘οὐχ ὅμοιος ὁ ψόφος.’ 
 ὑπὸ νύκτα τῆς φωνῆς δὲ ταύτης οὕνεκα 
 ἐν τῷ πελάγει διέλυσε τὴν παρρησίαν. 
 ἐπιδεικνυμένου πόθ᾽, ὡς ἔοικεν, ἐν Ἐφέσῳ 
 ἀφυοῦς κιθαρῳδοῦ τὸν μαθητὴν τοῖς φίλοις, 
 παρὼν κατὰ τύχην ὁ Στρατόνικος τοῦτ’ ἔφη· 
 ‘ὃς αὐτὸς αὑτὸν οὐ κιθ......... 
 ἄλλους κιθα...................’

Κλέαρχος δ’ ἐν δευτέρῳ περὶ φιλίας ( FHG II
 313 ) ‘Στρατόνικος, φησίν, ὁ κιθαριστὴς ἀναπαύεσθαι
 μέλλων ἐκέλευεν ἀεὶ τὸν παῖδα προσφέρειν αὑτῷ πιεῖν· ‘οὐχ
 ὅτι διψῶ, φησίν, ἵνα δὲ μὴ διψήσω.’ ἐν δὲ Βυζαντίῳ
 κιθαρῳδοῦ τὸ μὲν προοίμιον ᾄσαντος εὖ, ἐν δὲ τοῖς λοιποῖς
 ἀποτυγχάνοντος, ἀναστὰς ἐκήρυξεν ‘ὃς ἂν καταμηνύσῃ τὸν τὸ
 προοίμιον ᾄσαντα κιθαρῳδόν, λήψεται χιλίας δραχμάς.’
 ἐρωτηθεὶς δ’ ὑπό τινος τίνες εἰσὶν οἱ μοχθηρότατοι, τῶν ἐν
 Παμφυλίᾳ Φασηλίτας μὲν ἔφησε μοχθηροτάτους εἶναι, Σιδήτας
 δὲ τῶν ἐν τῇ οἰκουμένῃ. πάλιν δ’ ἐπερωτηθείς, ὥς φησιν Ἡγήσανδρος ( FHG IV 415 ),
 πότερα Βοιωτοὶ βαρβαρώτεροι τυγχάνουσιν ὄντες ἢ Θετταλοί,
 Ἠλείους ἔφησεν. ἀναστήσας δέ ποτε καὶ τρόπαιον ἐν τῇ
 διατριβῇ ἐπέγραψε ‘κατὰ τῶν κακῶς κιθαριζόντων.’ ἐρωτηθεὶς
 δὲ ὑπό τινος τίνα τῶν πλοίων ἀσφαλέστατά ἐστι, τὰ μακρὰ ἢ
 τὰ στρογγύλα, ‘τὰ νενεωλκημένα’ εἶπεν. ἐν Ῥόδῳ δ’ ἐπίδειξιν
 ποιούμενος, ὡς οὐδεὶς ἐπεσημήνατο, καταλιπὼν τὸ θέατρον
 ἐξῆλθεν εἰπὼν ‘ὅπου τὸ ἀδάπανον οὐ ποιεῖτε, πῶς ἐγὼ ἐλπίζω
 παρ’ ὑμῶν ἔρανον λήψεσθαι’; ‘γυμνικοὺς δὲ ἀγῶνας, ἔφη,
 διατιθέτωσαν Ἠλεῖοι, Κορίνθιοι δὲ θυμελικούς, Ἀθηναῖοι δὲ
 σκηνικούς. εἰ δέ τις τούτων πλημμελοίη, μαστιγούσθωσαν
 Λακεδαιμόνιοι’, ἐπισκώπτων τὰς παρ’ αὐτοῖς ἀγομένας
 μαστιγώσεις, ὥς φησι Χαρικλῆς ἐν τῷ πρώτῳ περὶ τοῦ ἀστικοῦ
 ἀγῶνος ( FHG IV 360 ). Πτολεμαίου δὲ τοῦ
 βασιλέως περὶ κιθαριστικῆς πρὸς αὐτὸν διαλεγομένου
 φιλονικότερον, ‘ἕτερόν ἐστιν, εἶπεν, ὦ βασιλεῦ, σκῆπτρον,
 ἕτερον δὲ πλῆκτρον ’, ὥς φησι Καπίτων ὁ
 ἐποποιὸς ἐν δʹ τῶν πρὸς Φιλόπαππον ὑπομνημάτων.
 παρακληθεὶς δ’ ἀκοῦσαί ποτε κιθαρῳδοῦ μετὰ τὴν ἀκρόασιν
 ἔφη· 
 Il. 16.250 
 
 τῷ δ’ ἕτερον μὲν ἔδωκε πατήρ, ἕτερον δ᾽
 ἀνένευσε, 
 
 καί τινος εἰπόντος ‘τὸ ποῖον;’ ἔφη ‘κακῶς μὲν
 κιθαρίζειν ἔδωκεν, ᾄδειν δὲ καλῶς ἀνένευσε.’ δοκοῦ δέ ποτε
 καταπεσούσης καὶ ἀποκτεινάσης ἕνα τῶν πονηρῶν ‘ἄνδρες, ἔφη,
 δοκῶ, εἰσὶ θεοί· εἰ δὲ μή εἰσι, δοκοί εἰσιν.’

ἀναγράφει δὲ καὶ τάδε μετὰ τὰ προειρημένα τοῦ Στρατονίκου
 ἀπομνημονευμάτων οὕτως. Στρατόνικος
 πρὸς τὸν Χρυσογόνου πατέρα λέγοντα ὅτι πάντα αὐτῷ ὑπάρχει
 οἰκεῖα· αὐτὸς μὲν γὰρ ἐργολάβος εἶναι, τῶν δὲ υἱῶν ὃ μὲν
 διδάξει, ὁ δὲ αὐλήσει, ‘προσδεῖ γ᾽, ἔφη ὁ Στρατόνικος, ἔτι
 ἑνός.’ εἰπόντος δὲ ‘τίνος;’ ‘θεάτρου, ἔφη, οἰκείου.’
 ἐρομένου δέ τινος ὅ τι τὴν Ἑλλάδα πᾶσαν περινοστεῖ, ἀλλ᾽
 οὐκ ἐν μιᾷ πόλει διαμένει, παρὰ τῶν Μουσῶν ἔφη εἰληφέναι
 τέλος τοὺς Ἕλληνας ἅπαντας, παρ’ ὧν πράττεσθαι μισθὸν
 ἀμουσίας. τὸν Φάωνα δὲ ἔφη αὐλεῖν οὐχ ἁρμονίαν, ἀλλὰ τὸν
 Κάδμον. προσποιουμένου δὲ εἶναι Φάωνος αὐλητικοῦ καὶ ἔχειν
 φάσκοντος Μεγαροῖ χορόν, ‘ληρεῖς, ἔφη· ἐκεῖ μὲν γὰρ οὐκ
 ἔχεις, ἀλλ’ ἔχει.’ μάλιστα δὲ θαυμάζειν ἔφη τὴν τοῦ
 σοφιστοῦ Σατύρου μητέρα, ὅτι ὃν οὐδεμία πόλις ἐνεγκεῖν οἵα
 τε δέκα ἡμέρας, ἐκείνη δέκα μῆνας ἤνεγκε. πυνθανόμενος δὲ
 ἐν Ἰλίῳ ἐπιδημεῖν αὐτὸν ἐν τοῖς Ἰλιείοις ‘αἰεί,
 ἔφησεν, Ἰλίῳ κακά.’ Μυννάκου δ’ αὐτῷ περὶ μουσικῆς
 διαμφισβητοῦντος οὐ προσέχειν αὐτῷ ἔφη, ὅτι ἀνώτερον τοῦ
 σφυροῦ λέγει. τὸν δὲ φαῦλον ἰατρὸν ἀπαυθημερίζειν ἔφη
 ποιεῖν εἰς Ἅιδου τοὺς θεραπευομένους. ἀπαντήσας δέ τινι τῶν
 γνωρίμων ὡς εἶδεν ἐσπογγισμένα τὰ ὑποδήματα καλῶς
 συνηχθέσθη ὡς πράττοντι κακῶς, νομίζων οὐκ ἂν οὕτως
 ἐσπογγίσθαι καλῶς, εἰ μὴ αὐτὸς ἐσπόγγισεν. ἐν Τειχιοῦντι δὲ
 τῆς Μιλήτου μιγάδων οἰκούντων ὡς ἑώρα πάντας τοὺς τάφους
 ξενικοὺς ὄντας ‘ἀπίωμεν, ἔφη, παῖ· ἐνταῦθα γὰρ οἱ ξένοι
 ἐοίκασιν ἀποθνῄσκειν, τῶν δ’ ἀστῶν οὐδείς.’ Ζήθου δὲ τοῦ
 κιθαριστοῦ διεξιόντος περὶ μουσικῆς, 
 μόνῳ δὲ οὐκ ἔφη προσήκειν περὶ μουσικῆς λαλεῖν, ‘ὅς γε,
 ἔφη, τὸ ἀμουσότατον τῶν ὀνομάτων εἵλου, εἰ σεαυτὸν ἀντ᾽
 Ἀμφίονος Ζῆθον καλεῖς.’ Μακεδόνα δέ τινα κιθαρίζειν
 διδάσκων ἐκπικρανθεὶς ἐπὶ τῷ μηδὲν αὐτὸν ποιεῖν τῶν δεόντων
 ‘εἰς Μακεδονίαν’ ἔφη.

πρὸς βαλανείῳ ψυχρῷ καὶ φαύλῳ κεκοσμημένον ἰδὼν ἡρῷον
 λαμπρῶς ὡς ἐξῆλθεν λελουμένος κακῶς ‘οὐ θαυμάζω, ἔφη, ὅτι
 πολλοὶ ἀνάκεινται πίνακες·’ ἕκαστον γὰρ τῶν λουομένων ὡς
 σωθέντα ἀνατιθέναι. ἐν Αἴνῳ δὲ ἔφη τοὺς μὲν ὀκτὼ μῆνας
 εἶναι ψῦχος, τοὺς δὲ τέτταρας χειμῶνα. τοὺς δὲ Ποντικοὺς ἐκ
 τοῦ πολλοῦ ἥκειν πόντου, ὥσπερ ἐκ τοῦ ὀλέθρου. τοὺς δὲ
 Ῥοδίους ἐκάλει λευκοὺς Κυρηναίους καὶ μνηστήρων πόλιν, τὴν
 δ’ Ἡράκλειαν Ἀνδροκόρινθον καὶ τὸ Βυζάντιον μασχάλην τῆς
 Ἑλλάδος, τοὺς δὲ Λευκαδίους ἑώλους Κορινθίους, τοὺς δ᾽
 Ἀμβρακιώτας Μεμβρακιώτας. ἐκ τῆς δ’ Ἡρακλείας ὡς ἐξῄει τὰς
 πύλας καὶ περιεσκόπει, ἐρομένου τινὸς τί περισκοπεῖ,
 αἰσχύνεσθαι ἔφη, μὴ ὀφθῇ, ὥσπερ ἐκ πορνείου ἐξιών. ἰδὼν δ᾽
 ἐν τῷ κύφωνι δεδεμένους δύο ‘ὡς μικροπολιτικόν, ἔφη, τὸ μὴ
 δύνασθαι συμπληρῶσαι.’ πρὸς δὲ ἁρμονικόν τινα, κηπουρὸν
 ὄντα πρότερον, ἀμφισβητοῦντ’ αὐτῷ περὶ ἁρμονίας ἔφη· 
 ἄρδοι τις ἣν ἕκαστος εἰδείη τέχνην. 
 ἐν Μαρωνείᾳ δὲ συμπίνων τισὶν ἐθέλειν ἔφη γνῶναι
 κατὰ τίνα τόπον ἐστὶ τῆς πόλεως, ἐὰν κατακαλύψαντες ἄγωσιν.
 εἶθ’ ὡς ἦγον καὶ ἠρώτων, ‘κατὰ τὸ καπηλεῖον’, ἔφη, ὅτι
 καπηλεῖα ἐδόκει εἶναι ἡ Μαρώνεια. τὸν δὲ Τηλεφάνην, ἐπεὶ
 ἀναφυσᾶν ἤρχετο παρακατακείμενος, ‘ἄνω,
 ἔφη, ὡς οἱ ἐρυγγάνοντες.’ τοῦ δὲ βαλανέως ἐν Καρδίᾳ ῥύμμα
 γῆν μοχθηρὰν καὶ ὕδωρ ἁλμυρὸν παρέχοντος, πολιορκεῖσθαι ἔφη
 κατὰ γῆν καὶ κατὰ θάλατταν.

νικήσας δ’ ἐν Σικυῶνι τοὺς ἀνταγωνιστὰς ἀνέθηκεν εἰς τὸ
 Ἀσκληπιεῖον τρόπαιον ἐπιγράψας· ‘Στρατόνικος ἀπὸ τῶν κακῶς
 κιθαριζόντων’. ᾄσαντος δέ τινος, ἤρετο τίνοσ τὸ
 μέλος. εἰπόντος δ’ ὅτι Καρκίνου, ‘πολύ γε μᾶλλον, ἔφη, ἢ
 ἀνθρώπου’. ἐν Μαρωνείᾳ δ’ ἔφη οὐ γίνεσθαι ἔαρ, ἀλλ’ ἀλέαν.
 ἐν Φασήλιδι δὲ πρὸς τὸν παῖδα διαμφισβητοῦντος τοῦ βαλανέως
 περὶ τοῦ ἀργυρίου (ἦν γὰρ νόμος πλείονος λούειν τοὺς
 ξένους) ‘ὦ μιαρέ, ἔφη, παῖ, παρὰ χαλκοῦν με
 μικροῦ Φασηλίτην ἐποίησας.’ πρὸς δὲ τὸν
 ἐπαινοῦντα, ἵνα λάβῃ τι, αὐτὸς ἔφη μείζων εἶναι πτωχός. ἐν
 μικρᾷ δὲ πόλει διδάσκων ἔφη ‘αὕτη οὐ πόλις ἐστίν, ἀλλὰ
 μόλις.’ ἐν Πέλλῃ δὲ πρὸς φρέαρ προσελθὼν ἠρώτησεν εἰ
 πότιμόν ἐστιν. εἰπόντων δὲ τῶν ἱμώντων ‘ἡμεῖς γε τοῦτο
 πίνομεν’, ‘οὐκ ἄρ᾽, ἔφη, πότιμόν ἐστιν’. ἐτύγχανον δ’ οἱ
 ἄνθρωποι χλωροὶ ὄντες. ἐπακούσας δὲ τῆς Ὠδῖνος τῆς Τιμοθέου
 ‘εἰ δ’ ἐργολάβον, ἔφη, ἔτικτεν καὶ μὴ θεόν, ποίας ἂν ἠφίει
 φωνάς.’ Πολυίδου δὲ σεμνυνομένου ὡς ἐνίκησε Τιμόθεον ὁ
 μαθητὴς αὐτοῦ Φιλωτᾶς, ‘θαυμάζειν ἔφη, εἰ ἀγνοεῖς ὅτι αὐτὸς
 μὲν ψηφίσματα ποιεῖ, Τιμόθεος δὲ νόμους.’ πρὸς Ἄρειον δὲ
 τὸν ψάλτην ὀχλοῦντά τι αὐτὸν ‘ψάλλ’ ἐς κόρακας’ ἔφη. ἐν
 Σικυῶνι δὲ πρὸς νακοδέψην γεγενημένον, ἐπεὶ ἐλοιδορεῖτό τι
 αὐτῷ καὶ ‘κακόδαιμον’ ἔφη, ‘νακόδαιμον’ ἔφη.
 τοὺς δὲ Ῥοδίους ὁ αὐτὸς Στρατόνικος σπαταλῶνας
 καὶ θερμοπότας θεωρῶν ἔφη αὐτοὺς
 λευκοὺς εἶναι Κυρηναίους. καὶ αὐτὴν δὲ τὴν Ῥόδον ἐκάλει
 μνηστήρων πόλιν, χρώματι μὲν εἰς ἀσωτίαν διαλλάττειν
 ἐκείνων ἡγούμενος αὐτούς, ὁμοιότητι δ’ εἰς καταφέρειαν
 ἡδονῆς τὴν πόλιν μνηστήρων εἰκάζων.

ζηλωτὴς δὲ διὰ τῶν εὐτραπέλων λόγων τούτων
 ἐγένετο ὁ Στρατόνικος Σιμωνίδου τοῦ ποιητοῦ, ὥς φησιν
 Ἔφορος ἐν δευτέρῳ περὶ εὑρημάτων ( FHG I 275 ),
 φάσκων καὶ Φιλόξενον τὸν Κυθήριον περὶ τὰ ὅμοια
 ἐσπουδακέναι. Φαινίας δ’ ὁ περιπατητικὸς ἐν δευτέρῳ περὶ
 ποιητῶν ( FHG II 298 ) ‘Στρατόνικος, φησίν, ὁ
 Ἀθηναῖος δοκεῖ τὴν πολυχορδίαν εἰς τὴν ψιλὴν κιθάρισιν
 πρῶτος εἰσενεγκεῖν καὶ πρῶτος μαθητὰς τῶν ἁρμονικῶν ἔλαβε
 καὶ διάγραμμα συνεστήσατο. ἦν δὲ καὶ ἐν τῷ γελοίῳ οὐκ
 ἀπίθανος.’ φασὶ δὲ καὶ τελευτῆσαι αὐτὸν διὰ τὴν ἐν τῷ
 γελοίῳ παρρησίαν ὑπὸ Νικοκλέους τοῦ Κυπρίων βασιλέως
 φάρμακον πιόντα διὰ τὸ σκώπτειν αὐτοῦ τοὺς υἱούς.

τοῦ δ’ Ἀριστοτέλους τεθαύμακα, ὃν πολυθρύλητον πεποιήκασιν
 οἱ σοφοὶ οὗτοι, καλέ μου Δημόκριτε, (καὶ σὺ τῶν λόγων αὐτοῦ
 πρεσβεύεις ὡς καὶ τῶν ἄλλων φιλοσόφων τε καὶ ῥητόρων τῆς
 ἀκριβείας) πότε μαθὼν ἢ παρὰ τίνος ἀνελθόντος ἐκ τοῦ βυθοῦ
 Πρωτέως ἢ Νηρέως, τί ποιοῦσιν οἱ ἰχθύες ἢ πῶς κοιμῶνται ἢ
 πῶς διαιτῶνται. τοιαῦτα γὰρ συνέγραψεν ὡς εἶναι κατὰ τὸν
 κωμῳδιοποιὸν ( IV 606 M ) ‘θαύματα μωροῖς.’
 φησὶν γὰρ ὅτι κήρυκες μὲν καὶ πάντα τὰ ὀστρακόδερμα
 ἀνόχευτον αὐτῶν ἐστι τὸ γένος καὶ ὅτι ἡ πορφύρα καὶ ὁ κῆρυξ
 μακρόβια. ζῆν γὰρ τὴν πορφύραν ἔτη ἓξ
 πόθεν τοῦτο οἶδε· καὶ ὅτι ἐπὶ πλεῖστον χρόνον ἐν ὀχείᾳ
 γίγνεται ἡ ἔχιδνα, καὶ ὅτι μέγιστον μέν ἐστιν ἡ φάττα,
 δεύτερον δὲ ἡ οἰνάς, ἐλάχιστον δὲ ἡ τρυγών. πόθεν δ’ ὅτι ὁ
 μὲν ἄρρην ἵππος ζῇ ἔτη πέντε καὶ τριάκοντα, ἡ δὲ θήλεια
 πλείω τῶν τεσσαράκοντα, βιῶσαι φήσας τινὰ καὶ ἑβδομήκοντα
 πέντε. ἱστορεῖ δ’ ὅτι καὶ ἐκ τῆς τῶν φθειρῶν ὀχείας αἱ
 κόνιδες γεννῶνται καὶ ὅτι ἐκ τοῦ σκώληκος μεταβάλλοντος
 γίνεται κάμπη, ἐξ ἧς βομβυλιός, ἀφ’ οὗ ὁ νεκύδαλλος
 ὀνομαζόμενος· ἀλλὰ μὴν καὶ τὰς μελίσσας βιοῦν φησι μέχρι
 ἐτῶν ἕξ, τινὰς δὲ καὶ ἑπτά. οὐκ ὦφθαι δέ φησιν οὔτε
 μέλισσαν οὔτε κηφῆνα ὀχεύοντας, ὅθεν οὐκ εἶναι διιδεῖν
 πότερα αὐτῶν ἄρρενα ἢ θήλεα. πόθεν δ’ ὅτι οἱ ἄνθρωποι
 ἥσσονες μελισσῶν· αἰεὶ γὰρ αὗται τὴν ἰσότητα τοῦ βίου
 τηροῦσιν, οὐ μεταβαλλόμεναι, ἀλλ’ ἀγείρουσαι καὶ ἀδιδάκτως
 ποιοῦσαι. οἱ δ’ ἄνθρωποι ἥσσονες μελισσῶν καὶ πλήρεις
 οἰήσεως ὡς ἐκεῖναι μέλιτος· πόθεν δ’ ἐτήρησεν; ἐν δὲ τῷ
 περὶ μακροβιότητός φησιν ὅτι ὦπταί τις μυῖα ἔτη ἓξ ἢ ἑπτὰ
 ζήσασα. τίς γὰρ τούτων ἡ ἀπόδειξις;

ποῦ δὲ εἶδεν ἐκ κέρατος ἐλάφου κισσὸν ἀναφύντα; γλαῦκες δέ,
 φησί, καὶ κόρακες ἡμέρας ἀδυνατοῦσι βλέπειν· διὸ νύκτωρ τὴν
 τροφὴν ἑαυτοῖς θηρεύουσι καὶ οὐ πᾶσαν νύκτα, ἀλλὰ τὴν
 ἀκρέσπερον, καὶ τὰς ἰδέας δὲ τῶν ὀφθαλμῶν αὐτῶν οὐκ
 ἐμφερεῖς εἶναι; τοῖς μὲν γὰρ γλαυκαί, τοῖς δὲ μέλαιναι,
 τοῖς δὲ χαροποί. ἀνθρώποις δὲ ὅτι παντοῖος ὁ ὀφθαλμὸς ἠθῶν
 τε διαφορὰς εἶναι περὶ τοὺς ὀφθαλμοὺς λέγει· τοὺς μὲν γὰρ
 αἰγωποὺς τῶν ἀνθρώπων πρὸς ὀξύτητα μὲν
 ὄψεως εὖ πεφυκέναι, τὰ δ’ ἤθη βελτίστους εἶναι. καὶ τῶν
 ἄλλων τοὺς μὲν ἐκτὸς ἔχειν τοὺς ὀφθαλμούς, τοὺς δὲ ἐντός,
 ἄλλους δὲ μέσως. καὶ τοὺς μὲν ἐντὸς ὀξυωπεστάτους εἶναι,
 τοὺς δ’ ἐκτὸς κακοηθεστάτους· οἱ δὲ μέσως, φησίν, ἔχοντες
 ἐπιεικεῖς. εἶναι δέ τινας καὶ σκαρδαμυκτικούς, τοὺς δ᾽
 ἀτενεῖς, τοὺς δὲ μέσους· ἀβεβαίους δ’ εἶναι τοὺς
 σκαρδαμυκτικούς, ἀναιδεῖς δ’ εἶναι τοὺς ἀτενεῖς· τοὺς δὲ
 μέσους βελτίστων ἠθῶν. μόνον τε ἄνθρωπον τῶν ζῴων τὴν
 καρδίαν ἔχειν ἐν τοῖς ἀριστεροῖς μέρεσι, τὰ δ’ ἄλλα
 ζῷα ἐν τῷ μέσῳ. καὶ τοὺς ἄρρενας τῶν θηλειῶν
 πλείονας ὀδόντας ἔχειν. τετηρῆσθαί φησι τοῦτο καὶ ἐπὶ
 προβάτου καὶ ἐπὶ συὸς καὶ ἐπὶ αἰγός. τῶν δὲ ἰχθύων οὐδένα
 γεννᾶσθαι ὄρχεις ἔχοντα· μαστοὺς δὲ οὔτ’ ἰχθὺν ἔχειν οὔτε
 ὄρνιθας, δελφῖνα δὲ μόνον οὐκ ἔχειν χολήν. ἔνιοι δέ, φησίν,
 ἐπὶ μὲν τῷ ἥπατι οὐκ ἔχουσιν χολήν, ἀλλὰ πρὸς τοῖς
 ἐντέροις, ὡς ἔλοψ καὶ συναγρὶς καὶ σμύραινα καὶ ξιφίας καὶ
 χελιδών. ἡ δὲ ἀμία παρ’ ὅλον τὸ ἔντερον παρατεταμένην ἔχει
 τὴν χολήν, ἱέραξ δὲ καὶ ἰκτῖνος πρὸς τῷ ἥπατι καὶ τοῖς
 ἐντέροις· ὁ δ’ αἰγοκέφαλος πρὸς τῷ ἥπατι καὶ τῇ κοιλίᾳ,
 περιστερὰ δὲ καὶ ὄρτυξ καὶ χελιδὼν οἳ μὲν πρὸς τοῖς
 ἐντέροις, οἳ δὲ πρὸς τῇ κοιλίᾳ.

τὰ δὲ μαλακόδερμά φησι καὶ τὰ ὀστρακόδερμα καὶ τὰ σελαχώδη
 καὶ τὰ ἔντομα πλείονα χρόνον ὀχεύειν. δελφῖνα δὲ καί τινας
 τῶν ἰχθύων παρακατακλινομένους ὀχεύειν, καὶ εἶναι τῶν μὲν
 δελφίνων βραδεῖαν τὴν μῖξιν, τῶν δὲ ἰχθύων ταχεῖαν. ἔτι ὁ
 λέων, φησί, στερέμνια ἔχει τὰ ὀστᾶ, καὶ κοπτομένων αὐτῶν
 ὥσπερ ἐκ τῶν λίθων πῦρ ἐκλάμπειν. 
 δελφὶς δὲ ὀστᾶ μὲν ἔχει καὶ οὐκ ἄκανθαν, τὰ δὲ σελάχη καὶ
 χόνδρον καὶ ἄκανθαν. τῶν δ’ ἰχθύων .... τὰ μὲν εἶναι
 χερσαῖα, τὰ δὲ ἔνυδρα, τὰ δὲ πυριγενῆ. εἶναι δέ τινα καὶ
 ἐφήμερα καλούμενα, ἃ μίαν μόνην ἡμέραν ζῆν. τὰ δὲ ἀμφίβια
 εἶναι ὡς τὸν ποτάμιον ἵππον καὶ κροκόδειλον καὶ ἔνυδριν.
 πάντα τε τὰ ζῷα δύο ἡγεμόνας ἔχειν πόδας, καρκίνον δὲ
 τέσσαρας. ὅσα δ’ ἔναιμά ἐστι, φησί, τῶν ζῴων ἢ ἄποδά ἐστιν
 ἢ δίποδα ἢ τετράποδα , ὅσα δὲ τῶν τεσσάρων
 πλείονας ἔχει πόδας ἄναιμά ἐστι. διὸ καὶ πάντα τὰ κινούμενα
 τέτταρσι σημείοις κινεῖται· ἄνθρωπος μὲν βʹ ποσὶ
 καὶ χερσί, ὄρνις δὲ βʹ ποσὶ καὶ βʹ 
 πτέρυξιν, ἔγχελυς καὶ γόγγρος δύο πτερυγίοις καὶ δύο
 καμπαῖς. ἔτι τῶν ζῴων τὰ μὲν ἔχει χεῖρας, ὡς ἄνθρωπος, τὰ
 δὲ δοκεῖ, ὡς πίθηκος· οὐδὲν γὰρ τῶν ἀλόγων ζῴων δίδωσι καὶ
 λαμβάνει, πρὸς ἅπερ αἱ χεῖρες ὄργανα δέδονται. πάλιν τῶν
 ζῴων τὰ μὲν ἄρθρα ἔχει, ὡς ἄνθρωπος, ὄνος, βοῦς, τὰ δὲ
 ἄναρθρά ἐστιν, οἷον ὄφεις, ὄστρεα, πλεύμονες. πολλά τε τῶν
 ζῴων οὐ κατὰ πᾶσαν ὥραν φαίνεται, οἷον τὰ φωλεύοντα, καὶ
 ὅσα δὲ μὴ φωλεύει οὐκ αἰεὶ φαίνεται, οἷον χελιδόνες καὶ
 πελαργοί.

πολλὰ δὲ ἔχων ἔτι λέγειν περὶ ὧν ἐλήρησεν ὁ φαρμακοπώλης
 παύομαι, καίτοι εἰδὼς καὶ Ἐπίκουρον τὸν φιλαληθέστατον
 ταῦτ’ εἰπόντα περὶ αὐτοῦ ἐν τῇ περὶ ἐπιτηδευμάτων ἐπιστολῇ,
 ὅτι καταφαγὼν τὰ πατρῷα ἐπὶ στρατείαν ὥρμησε καὶ ὅτι ἐν
 ταύτῃ κακῶς πράττων ἐπὶ τὸ φαρμακοπωλεῖν ἦλθεν· εἶτα
 ἀναπεπταμένου τοῦ Πλάτωνος περιπάτου, φησί, παραβαλὼν
 ἑαυτὸν προσεκάθισε τοῖς λόγοις, οὐκ ὢν ἀφυής, καὶ κατὰ μικρὸν εἰς τὴν θεωρουμένην
 ἐξῆλθεν. οἶδα δὲ ὅτι ταῦτα μόνος Ἐπίκουρος εἴρηκεν κατ᾽
 αὐτοῦ, οὔτε δ’ Εὐβουλίδης, ἀλλ’ οὐδὲ Κηφισόδωρος τοιοῦτόν
 τι ἐτόλμησεν εἰπεῖν κατὰ τοῦ Σταγειρίτου, καίτοι καὶ
 συγγράμματα ἐκδόντες κατὰ τἀνδρός. ἐν δὲ τῇ αὐτῇ ἐπιστολῇ ὁ
 Ἐπίκουρος καὶ Πρωταγόραν φησὶ τὸν σοφιστὴν ἐκ φορμοφόρου
 καὶ ξυλοφόρου πρῶτον μὲν γενέσθαι γραφέα Δημοκρίτου·
 θαυμασθέντα δ’ ὑπ’ ἐκείνου ἐπὶ ξύλων τινὶ ἰδίᾳ συνθέσει ἀπὸ
 ταύτης τῆς ἀρχῆς ἀναληφθῆναι ὑπ’ αὐτοῦ καὶ διδάσκειν ἐν
 κώμῃ τινὶ γράμματα, ἀφ’ ὧν ἐπὶ τὸ σοφιστεύειν ὁρμῆσαι. κἀγὼ
 δέ, ἄνδρες συνδαιταλῆς, ἀπὸ τῶν πολλῶν τούτων λόγων τὴν
 ὁρμὴν ἔχω ἐπὶ τὸ ἤδη γαστρίζεσθαι.’ 
 εἰπόντος οὖν τινος ἔτι παρασκευάζεσθαι τοὺς μαγείρους διὰ
 τὴν πολλὴν τῶν λόγων ἑστίασιν, ἵνα μὴ ψυχρὰ παρατιθῶσιν
 (οὐδεὶς γὰρ ἂν φάγοι ψυχρῶν), ὁ Κύνουλκος ἔφη· ‘κατὰ τὸν
 Ἀλέξιδος τοῦ κωμῳδιοποιοῦ Μίλκωνα ( II 353 K )
 
 ἐγώ (φησιν) — — — 
 κἂν μὴ παραθῶσι θερμά. τἀγαθὸν Πλάτων 
 ἁπανταχοῦ φησ’ ἀγαθὸν εἶναι, μανθάνεις; 
 τὸ δ’ ἡδὺ πάντως ἡδὺ κἀκεῖ κἀνθάδε. 
 οὐκ ἀχαρίτως δὲ καὶ Σφαῖρον τὸν συσχολάσαντα μὲν
 Χρυσίππῳ παρὰ Κλεάνθει, μετάπεμπτον δὲ γενόμενον εἰς
 Ἀλεξάνδρειαν ὑπὸ τοῦ βασιλέως Πτολεμαίου, κηρίνων ποτὲ ἐν
 τῷ δείπνῳ παρατεθεισῶν ὀρνίθων ἐκτείναντα τὰς χεῖρας
 ἐπισχεθῆναι ὑπὸ τοῦ βασιλέως, ὡς ψεύδει συγκατατιθέμενον.
 τὸν δ’ εὐστόχως ἀποφήνασθαι εἰπόντα οὐ
 τούτῳ συγκατατίθεσθαι ὅτι εἰσὶν ὄρνεις, ἀλλ’ ὅτι εὔλογόν
 ἐστι ταύτας ὄρνεις εἶναι. διαφέρειν δὲ τὴν καταληπτικὴν
 φαντασίαν τοῦ εὐλόγου· τὴν μὲν γὰρ ἀδιάψευστον εἶναι, τὸ δ᾽
 εὔλογον κἂν ἄλλως ἀποβαίνειν. καὶ ἡμῖν οὖν κατὰ
 τὴν καταληπτικὴν φαντασίαν καὶ τῶν κηρίνων περιενεχθήτω,
 ἵνα κἂν κατὰ τὴν ὄψιν πλανᾶσθαι δυνώμεθα ἵνα μὴ
 πάντα λαλῶμεν.

καὶ μελλόντων ἤδη δειπνεῖν ἐπισχεῖν ἐκέλευσεν ὁ Δάφνος,
 ἐπειπὼν τὸ ἐκ Μαμμακύθου ἢ Αὐρῶν Μεταγένους ἰαμβεῖον
 ( I 705 K )· 
 ὥσπερ ἐπειδὰν δειπνῶμέν που, τότε πλεῖστα
 λαλοῦμεν 
 ἅπαντες. 
 ‘κἀγώ φημι ἐνδεῶς εἰρῆσθαι τὸν περὶ ἰχθύων λόγον,
 πολλὰ εἰρηκότων καὶ Ἀσκληπιαδῶν παίδων, Φυλοτίμου λέγω ἐν
 τοῖς περὶ τροφῆς καὶ Μνησιθέου τοῦ Ἀθηναίου, ἔτι δὲ Διφίλου
 τοῦ Σιφνίου. οὗτος γὰρ ἐν τῷ ἐπιγραφομένῳ περὶ τῶν
 προσφερομένων τοῖς νοσοῦσι καὶ τοῖς ὑγιαίνουσί φησιν ὅτι
 τῶν θαλασσίων ἰχθύων οἱ μὲν πετραῖοί εἰσιν εὔφθαρτοι,
 εὔχυλοι, σμηκτικοί, κοῦφοι, ὀλιγότροφοι, οἱ δὲ πελάγιοι
 δυσφθαρτότεροι, πολύτροφοι, δυσοικονόμητοι. καὶ τῶν
 πετραίων ὁ φύκης καὶ ἡ φυκίς, ἁπαλώτατα ἰχθύδια ὄντα,
 ἄβρωμα καὶ εὔφθαρτά ἐστιν, ἡ δὲ πέρκη τούτοις προσεοικυῖα
 κατὰ τόπους ὀλίγῳ διαλλάττει. οἱ δὲ κωβιοὶ ἀναλογοῦσι τῇ
 πέρκῃ· ὧν οἱ μικροὶ καὶ οἱ λευκοὶ ἁπαλοί εἰσιν, ἄβρωμοι,
 εὔχυλοι, εὔπεπτοι· οἱ δὲ χλωροὶ (καλοῦνται δὲ καυλίναι)
 ξηροί εἰσι καὶ ἀλιπεῖς. αἱ δὲ χάνναι ἁπαλόσαρκοι,
 σκληρότεραι δὲ τῆς πέρκης. ὁ δὲ σκάρος
 ἁπαλόσαρκος, ψαθυρός, γλυκύς, κοῦφος, εὔπεπτος, εὐανάδοτος,
 εὐκοίλιος. τούτων δὲ ὁ πρόσφατος ὕποπτος, ἐπειδὴ τοὺς
 θαλαττίους λαγὼς θηρεύοντες σιτοῦνται· διὸ καὶ τὰ ἐντὸς
 χολέρας ποιητικὰ ἔχει. ἡ δὲ καλουμένη κηρὶς ἁπαλόσαρκος,
 εὐκοίλιος, εὐστόμαχος· ὁ δὲ χυλὸς αὐτῆς παχύνει καὶ σμήχει.
 ὀρφὸς ἢ ὀρφὼς εὔχυλος, πολύχυλος, γλίσχρος, δύσφθαρτος,
 πολύτροφος, οὐρητικός· τὰ δὲ πρὸς τῇ κεφαλῇ αὐτοῦ γλίσχρα,
 εὔπεπτα, τὰ δὲ σαρκώδη δύσπεπτα, βαρύτερα· ἁπαλώτερον δὲ τὸ
 οὐραῖον· φλέγματος δ’ ἐστὶ δραστικὸς ὁ ἰχθὺς καὶ δύσπεπτος.
 αἱ δὲ σφύραιναι τῶν γόγγρων εἰσὶ τροφιμώτεραι. ἡ δὲ λιμναία
 ἔγχελυς τῆς θαλασσίας ἐστὶν εὐστομωτέρα καὶ πολυτροφωτέρα.
 τῷ δὲ μελανούρῳ ἀναλογεῖ ὁ χρύσοφρυς. σκορπίοι δὲ οἱ
 πελάγιοι καὶ κιρροὶ τροφιμώτεροι τῶν τεναγωδῶν τῶν ἐν τοῖς
 αἰγιαλοῖς τῶν μεγάλων.

σπάρος δὲ δριμύς, ἁπαλόσαρκος, ἄβρωμος, εὐστόμαχος,
 οὐρητικός, οὐκ ἄπεπτος, ταγηνιστὸς δὲ δύσπεπτος. τρίγλη
 εὐστόμαχος παραστύφουσα, σκληρόσαρκος, δύσφθαρτος, ἐφεκτικὴ
 κοιλίας καὶ μάλιστα ἡ ἐξ ἀνθράκων· ἡ δὲ ἀπὸ τηγάνου βαρεῖα
 καὶ δύσπεπτος, κοινῶς δὲ πᾶσα αἵματος ἐκκριτική. συνόδους
 καὶ χάραξ τοῦ μὲν αὐτοῦ γένους εἰσί, διαφέρει δ’ ὁ χάραξ.
 φάγρος γίνεται μὲν καὶ ποτάμιος, καλλίων δ’ ἐστὶν ὁ
 θαλάττιος. καπρίσκος καλεῖται μὲν καὶ μῦς, βρωμώδης δ’ ἐστὶ
 καὶ σκληρός, κιθάρου δ’ ἐστὶ δυσπεπτότερος· δέρμα δ’ ἔχει
 εὔστομον. ῥαφὶς ἢ βελόνη (καλεῖται δὲ καὶ ἀβλεννής)
 δύσπεπτος, ὑγρός, εὐκοίλιος. θρίσσα καὶ
 τὰ ὁμογενῆ, χαλκὶς καὶ ἐρίτιμος, εὐανάδοτα. κεστρεὺς δὲ
 γίνεται μὲν καὶ θαλάσσιος καὶ λιμναῖος καὶ ποτάμιος. οὗτος
 δέ, φησί, καλεῖται καὶ ὀξύρυγχος. κορακῖνος δ’ ὁ ἐκ τοῦ
 Νείλου· ἥττων δ’ ὁ μέλας τοῦ λευκοῦ καὶ ὁ ἑφθὸς τοῦ ὀπτοῦ·
 οὗτος γὰρ καὶ εὐστόμαχος καὶ εὐκοίλιος. σάλπη σκληρά,
 ἄστομος· κρείσσων δ’ ἡ ἐν Ἀλεξανδρείᾳ καὶ ἡ τῷ φθινοπώρῳ
 γινομένη· ὑγρόν τι γὰρ καὶ λευκόν, ἔτι δὲ καὶ ἄβρωμον
 ἀνίησιν. ὁ γρύλλος ὅμοιος μέν ἐστιν ἐγχέλει, ἄστομος δέ. ὁ
 δὲ ἱέραξ σκληροσαρκότερος μὲν κόκκυγος, τοῖς δ’ ἄλλοις
 ὅμοιος· καὶ ὁ κόραξ ἱέρακος σκληρότερος. οὐρανοσκόπος δὲ
 καὶ ὁ ἁγνὸς καλούμενος ἢ καὶ καλλιώνυμος βαρεῖς. βῶξ δὲ
 ἑφθὸς εὔπεπτος, εὐανάδοτος, ὑγρὸν ἀνιείς, εὐκοίλιος· ὁ δ᾽
 ἀπ’ ἀνθράκων γλυκύτερος καὶ ἁπαλώτερος. βάκχος εὔχυλος,
 πολύχυλος, εὔτροφος. τράγος οὐκ εὔχυλος, ἄπεπτος, βρωμώδης.
 ψῆττα, βούγλωσσοι εὔτροφοι καὶ ἡδεῖαι. τούτοις ἀναλογεῖ καὶ
 ὁ ῥόμβος. λευκίσκοι, κέφαλοι, κεστρεῖς, μυξῖνοι, χελλῶνες
 ὅμοιοί εἰσι κατὰ τὴν προσφοράν, τοῦ δὲ κεφάλου
 καταδεέστερός ἐστιν ὁ κεστρεύς, ἥσσων δὲ ὁ μυξῖνος,
 τελευταῖος ὁ χελλών.

θυννὶς δὲ καὶ θύννος βαρεῖς καὶ πολύτροφοι. ὁ δὲ καλούμενος
 ἀκαρνὰν γλυκύς ἐστι καὶ παραστύφων, τρόφιμος δὲ καὶ
 εὐέκκριτος. ἡ δὲ ἀφύη βαρεῖά ἐστι καὶ δύσπεπτος· ὧν ἡ λευκὴ
 καλεῖται κωβῖτις. καὶ ὁ ἑψητὸς δέ, τὸ 
 μικρὸν ἰχθύδιον, τοῦ αὐτοῦ γένους ἐστί. τῶν δὲ σελαχίων ὁ
 μὲν βοῦς κρεώδης, ὁ δὲ γαλεὸς κρείσσων ὁ ἀστερίας
 λεγόμενος· ὁ δὲ ἀλωπεκίας ὅμοιός ἐστι τῇ γεύσει τῷ χερσαίῳ
 ζῴῳ, διὸ καὶ τοῦ ὀνόματος ἔτυχε. καὶ ἡ βατὶς δὲ εὔστομος, ἡ
 δὲ ἀστερία βατὶς ἁπαλωτέρα καὶ εὔχυλος· ὁ δὲ λειόβατος
 δυσκοιλιώτερος καὶ βρωμώδης. ἡ δὲ νάρκη δύσπεπτος οὖσα τὰ
 μὲν κατὰ τὴν κεφαλὴν ἁπαλά τε καὶ εὐστόμαχα ἔχει, ἔτι δὲ
 εὔπεπτα, τὰ δὲ ἄλλα οὔ· κρείττονες δέ εἰσιν αἱ μικραὶ καὶ
 μάλιστα αἱ λιτῶς ἑψόμεναι. ἡ δὲ ῥίνη καὶ αὐτὴ τῶν σελαχίων
 οὖσα εὔπεπτός ἐστι καὶ κούφη. ἡ δὲ μείζων καὶ τροφιμωτέρα.
 κοινῶς δὲ πάντα τὰ σελάχια φυσώδη ἐστὶ καὶ κρεώδη καὶ
 δυσκατέργαστα πλεοναζόμενά τε τὰς ὄψεις ἀμβλύνει. ἡ δὲ
 σηπία καὶ ἑψομένη μὲν ἁπαλὴ καὶ εὔστομος καὶ εὔπεπτος, ἔτι
 δ’ εὐκοίλιος· ὁ δ’ ἀπ’ αὐτῆς χυλὸς λεπτυντικός ἐστιν
 αἵματος καὶ κινητικὸς τῆς δι’ αἱμορροίδων ἐκκρίσεως. τευθὶς
 δὲ εὐπεπτοτέρα καὶ τρόφιμος, καὶ μᾶλλον ἡ μικρά· ἡ δὲ ἑφθὴ
 σκληροτέρα ἐστὶ καὶ οὐκ εὔστομος. ὁ δὲ πῶλυψ συνεργεῖ μὲν
 ἀφροδισίοις, σκληρὸς δ’ ἐστὶ καὶ δύσπεπτος· ὁ δὲ μείζων
 τροφιμώτερος. παρυγραίνει δὲ καὶ κοιλίαν ἑψόμενος ἐπὶ
 πλεῖον καὶ τὸν στόμαχον ἵστησιν. ἐμφανίζει δὲ καὶ Ἄλεξις ἐν
 Παμφίλῃ τοῦ πολύποδος τὸ χρήσιμον λέγων ὧδε ( II 360
 K )· 
 ἐρῶντι δέ, Κτήσων, τί μᾶλλον συμφέρει 
 ὧν νῦν φέρων πάρειμι; κήρυκας, κτένας, 
 βολβοὺς μέγαν τε πουλύπουν ἰχθῦς θ’ ἁδρούς. 
 ἡ δὲ πηλαμὺς πολύτροφος μέν ἐστι καὶ βαρεῖα,
 οὐρητικὴ δὲ καὶ δύσπεπτος· ταριχευθεῖσα δὲ κυβίῳ ὁμοίως εὐκοίλιος καὶ λεπτυντική· ἡ δὲ μείζων
 συνοδοντὶς καλεῖται. ἀναλογῶν μέντοι ὁ χελιδονίας τῇ
 πηλαμύδι σκληρότερός ἐστιν. ἡ δὲ χελιδών, ἡ τῷ πουλύπῳ
 ἐοικυῖα, ἔχει τὸ ἀφ’ αὑτῆς ὑγρὸν εὔχροιαν ποιοῦν καὶ κινοῦν
 αἷμα. ὁ δὲ ὄρκυνος βορβορώδης· καὶ ὁ μείζων προσέοικε τῷ
 χελιδονίᾳ κατὰ τὴν σκληρότητα, τὰ δὲ ὑπογάστρια αὐτοῦ καὶ ἡ
 κλεὶς εὔστομα καὶ ἁπαλά. οἱ δὲ κοσταὶ λεγόμενοι
 ταριχευθέντες εἰσὶ μέσοι. ξανθίας δ’ ἐπὶ ποσὸν βρωμώδης
 ἐστὶν καὶ ἁπαλώτερος τοῦ ὀρκύνου. ταῦτα μὲν οὖν ὁ Δίφιλος
 εἴρηκεν.

ὁ δὲ Ἀθηναῖος Μνησίθεος ἐν τῷ περὶ ἐδεστῶν τῶν μειζόνων
 φησὶν ἰχθύων γένος ὑφ’ ὧν μὲν καλεῖσθαι τμητόν, ὑπ’ ἄλλων
 δὲ πελάγιον, οἷον χρυσόφρυς καὶ γλαύκους καὶ φάγρους. εἰσὶ
 δὲ δυσκατέργαστοι· κατεργασθέντες δὲ πολλαπλασίαν τροφὴν
 παρέχουσι. τὸ δὲ τῶν λεπιδωτῶν γένος, οἷον θύννων,
 σκόμβρων, θυννίδων, γόγγρων καὶ τῶν τοιούτων, συμβαίνει
 τούτοις καὶ ἀγελαίοις εἶναι. τὰ μὲν οὖν μήτε καθ’ αὑτὰ
 φαινόμενα μήτ’ ἐν ταῖς ἀγέλαις ἐκφερόμενα μᾶλλόν ἐστιν
 εὔπεπτα, οἷον γόγγροι καὶ καρχαρίαι καὶ τὰ τοιαῦτα. τὰ δὲ
 ἀγελαῖα γένη τῶν ἰχθύων τούτων τὴν μὲν ἐδωδὴν ἡδεῖαν ἔχει
 (πίονα γάρ ἐστι), βαρεῖαν δὲ καὶ δυσκατέργαστον. διὸ καὶ
 ταριχεύεσθαι δύναται μάλιστα καί ἐστι τῶν ταριχηρῶν
 βέλτιστα γένη ταῦτα. χρήσιμοι δ’ εἰσὶν ὀπτοί· τήκεται γὰρ
 τὸ πιμελῶδες αὐτῶν. τὰ δὲ καλούμενα δαρτὰ τὸ μὲν ὅλον ἐστὶν
 ὅσα τραχεῖαν ἔχει τὴν ἐπίφυσιν τοῦ δέρματος, οὐ λεπίσιν,
 ἀλλ’ οἷον ἔχουσιν αἱ βατίδες καὶ ῥῖναι. 
 ταῦτα δὲ πάντα ἐστὶ μὲν εὔθρυπτα, οὐκ εὐώδη δέ· καὶ τροφὰς
 ἐμποιεῖ τοῖς σώμασιν ὑγράς, ὑπάγει δὲ καὶ τὰς κοιλίας
 μάλιστα πάντων τῶν ἑψομένων ἰχθύων· τὰ δὲ ὀπτώμενα χείρονα.
 τὸ δὲ τῶν μαλακίων γένος, οἷον πολυπόδων τε καὶ σηπιῶν καὶ
 τῶν τοιούτων, τὴν μὲν σάρκα δύσπεπτον ἔχει· διὸ καὶ πρὸς
 ἀφροδισιασμοὺς ἁρμόττουσιν. αὐτοὶ μὲν γάρ εἰσι
 πνευματώδεις, ὁ δὲ τῶν ἀφροδισιασμῶν καιρὸς πνευματώδους
 προσδεῖται διαθέσεως. βελτίω δὲ ταῦτα γίνεται ἑψηθέντα. τὰς
 γὰρ ὑγρότητας ἔχει πονηράς· ἰδεῖν γοῦν ἔστιν οἵας ἀφίησιν
 πλυνόμενα· ταύτας οὖν ἡ ἕψησις ἐκκαλεῖται τῆς σαρκός.
 μαλακῆς γὰρ τῆς πυρώσεως καὶ μεθ’ ὑγροῦ διδομένης οἱονεὶ
 πλύσις τις αὐτῶν γίνεται. τὰ δ’ ὀπτώμενα καταξηραίνει τὰς
 ὑγρότητας· ἔτι δὲ καὶ τῆς σαρκὸς αὐτῶν φύσει σκληρᾶς οὔσης
 κατὰ λόγον οὕτως ἔχει γίνεσθαι αὐτά.

ἀφύαι δὲ καὶ μεμβράδες καὶ τριχίδες καὶ τἄλλα ὅσων
 συγκατεσθίομεν τὰς ἀκάνθας, ταῦτα πάντα τὴν πέψιν φυσώδη
 ποιεῖ, τὴν δὲ τροφὴν δίδωσιν ὑγράν. τῆς οὖν πέψεως οὐχ
 ὁμαλιζούσης, ἀλλὰ τῶν μὲν σαρκῶν ἄγαν ταχὺ πεττομένων, τῆς
 δὲ ἀκάνθης σχολῇ διαλυομένης (καὶ γὰρ ἅμα αἱ ἀφύαι καθ᾽
 αὑτὰς ἀκανθώδεις) ἐμποδισμὸς αὐτῶν ἑκατέρου γίγνεται περὶ
 τὴν κατεργασίαν, εἶτα φῦσαι μὲν ἀπὸ τῆς πέψεως, ὑγρασίαι δὲ
 ἀπὸ τῆς τροφῆς συμβαίνουσι. βελτίω δ’ ἐστὶν ἑψόμενα, τῆς δὲ
 κοιλίας ἐστὶν ἀνωμάλως ὑπακτικά. τὰ δὲ καλούμενα πετραῖα,
 κωβιοὶ καὶ σκορπίοι καὶ ψῆτται καὶ τὰ ὅμοια, τοῖς τε
 σώμασιν ἡμῶν ξηράν τε δίδωσι τροφήν (εὔογκα δ’ ἐστὶ καὶ
 τρόφιμα καὶ πέττεται ταχέως καὶ οὐκ
 ἐγκαταλείπει περιττώματα πολλα) πνευμάτων τε οὔκ ἐστι
 περιποιητικά. γίνεται δ’ εὐπεπτότερον ἅπαν ὄψον ταῖς
 σκευασίαις ἁπλῶς ἀρτυθέν· τὰ δὲ πετραῖα καὶ τῇ ἡδονῇ ἁπλῶς
 σκευασθέντα. τούτοις δ’ ὅμοιόν ἐστι γένος τὸ καλούμενον
 μαλακόσαρκον, κίχλαι καὶ κόσσυφοι καὶ τὰ ὅμοια. ἐστὶ δὲ
 ὑγρότερα μὲν ταῦτ’ ἐκείνων, πρὸς δὲ τὰς ἀναλήψεις ἀπόλαυσιν
 ἔχει πλείω. τῆς μὲν κοιλίας καὶ τῆς οὐρήσεως ὑπακτικώτερα
 ταῦτ’ ἐστὶν ἐκείνων διὰ τὸ καὶ τὰς σάρκας ὑγροτέρας καὶ
 πλείους ἔχειν τῶν προειρημένων. χρὴ δὲ ἐὰν μὲν τὴν κοιλίαν
 βούληταί τις ὑπάγειν, ἕψοντα διδόναι· μετρίως δὲ ἐχούσης
 ὀπτηθέντα γίνεται τρόφιμα. πρὸς δὲ τὰς οὐρήσεις ἀμφοτέρως
 σκευασθέντα χρήσιμα.

οἱ δὲ τόποι τῆς θαλάσσης, ὅπου ποταμοὶ καὶ λίμναι
 συμβάλλουσιν, ἔτι δὲ πελάγη μεγάλα καὶ κόλποι θαλάττης
 εἰσίν, ἐνταῦθα μὲν πάντες οἱ ἰχθύες εἰσὶν ὑγρότεροι καὶ
 μᾶλλον πίονες ὑπάρχουσι· καὶ ἐσθίεσθαι μέν εἰσιν ἡδίους,
 πρὸς δὲ τὴν πέψιν καὶ τροφὴν γίνονται χείρους. ἐν δὲ τοῖς
 αἰγιαλοῖς τοῖς κειμένοις πρὸς τὰ πελάγη καὶ λίαν
 ἀναπεπταμένοις σκληροὶ καὶ λεπτοὶ καὶ κυματοπλῆγές εἰσιν οἱ
 πλείους. περὶ δὲ τὰς ἀγχιβαθεῖς, ἐν αἷς μὴ λίαν ἔγκειται
 μεγάλα πνεύματα, πρὸς δὲ τούτοις εἴ που καὶ πόλεις σύνεγγύς
 εἰσιν, ἐνταῦθα δ’ ἔστι τὰ πλεῖστα γένη τῶν ἰχθύων ὁμαλῶς
 ἄριστα καὶ πρὸς ἡδονὴν καὶ πρὸς εὐπεψίαν καὶ πρὸς τὴν
 τροφὴν τοῦ σώματος. δύσπεπτοι δὲ καὶ βαρύτατοι τῶν
 θαλασσίων εἰσὶν οἱ μετεκβαίνοντες ἐκ τῆς θαλάσσης εἴς τε ποταμοὺς καὶ λίμνας, οἷον κεστρεὺς
 καὶ συλλήβδην τῶν ἰχθύων ὅσοι δύνανται βιοτεύειν ἐν
 ἀμφοτέροις τοῖς ὕδασι. τῶν δὲ τελείως ἐν τοῖς ποταμοῖς καὶ
 λίμναις βιοτευόντων ἀμείνους εἰσὶν οἱ ποτάμιοι· σῆψις γὰρ
 ὕδατος τὸ λιμναῖόν ἐστι. καὶ τῶν ποταμίων δ’ αὐτῶν
 βέλτιστοί εἰσιν οἱ ἐν τοῖς ὀξυτάτοις τῶν ποταμῶν ὄντες οἵ
 τε πυροῦντες· οὗτοι γὰρ οὐ γίνονται, ἐὰν μὴ ποταμὸς ὀξὺς ᾖ
 καὶ ψυχρός, διαφέρουσι δὲ τῶν ποταμίων ἰχθύων εὐπεψίᾳ.

ταῦτα καὶ παρ’ ἡμῶν ἔχετε, ἄνδρες φίλοι, ὀψωνησάντων κατὰ
 δύναμιν τὴν ἑαυτῶν ὑγιεινῶς. κατὰ γὰρ τὸν Ἀντιφάνους
 Παράσιτον ( II 87 K ) 
 ἐγὼ περὶ τὴν ὀψωνίαν μὲν οὐ πάνυ 
 ἐσπούδακ’ οὐδ’ αὖ συνέτεμον λίαν πάνυ, 
 ὡς ἄν τις ἄλλως ἐξενεχθεῖσιν ὅπου 
 τοῦ διαλάβοι κραιπάλην Ἑλληνικῶς, 
 ἀλλὰ μὴν οὐδὲ οὕτως εἰμὶ φίλιχθυς ὡς ὁ παρὰ τῷ
 αὐτῷ ποιητῇ ἐν Βουταλίωνι, ὅπερ δρᾶμα τῶν Ἀγροίκων ἐστὶν
 ἑνὸς διασκευή. φησὶ γάρ ( II 38
 K )· 
 Α. καὶ μὴν ἑστιάσω τήμερον 
 ὑμᾶς ἐγώ· σὺ δ’ ἀγοράσεις ἡμῖν λαβών, 
 Πίστ᾽, ἀργύριον. Π. ἄλλως γὰρ οὐκ ἐπίσταμαι 
 χρηστῶς ἀγοράζειν. Α. φράζε δή, Φιλούμενε, 
 ὄψῳ τίνι χαίρεις; Φ. πᾶσι. Α. καθ’ ἕκαστον λέγε, 
 ἰχθὺν τίν’ ἡδέως φάγοις ἄν; Φ. εἰς ἀγρὸν 
 ἦλθεν φέρων ποτ’ ἰχθυοπώλης μαινίδας 
 καὶ τριγλίδας, καὶ νὴ Δί’ ἤρεσεν σφόδρα 
 ἡμῖν ἅπασιν. Α. εἶτα καὶ νῦν, εἰπέ μοι, 
 
 τούτων φάγοις ἄν; Φ. κἄν τις ἄλλος μικρὸς ᾖ· 
 τοὺς γὰρ μεγάλους τούτους ἅπαντας νενόμικα 
 ἀνθρωποφάγους ἰχθῦς. Α. τί φής, ὦ φίλτατε; 
 ἀνθρωποφάγους, πῶς; Π. οὓς ἂν ἄνθρωπος
 φάγοι 
 δῆλον ὅτι· ταῦτα δ’ ἐστὶν Ἑλένης βρώματα, 
 ἅ φησιν οὗτος, μαινίδας καὶ τριγλίδας. ἐν δὲ τῷ
 Ἀγροίκῳ Ἑκάτης βρώματα ἔφη τὰς μαινίδας εἶναι καὶ τὰς
 τριγλίδας. ἐκφαυλίζων δὲ καὶ Ἔφιππος τοὺς μικροὺς τῶν
 ἰχθύων ἐν Φιλύρᾳ φησί ( II 262 K )· 
 παππία, βούλει δραμὼν 
 εἰς τὴν ἀγορὰν κἆτ’ ἀγοράσαι μοι; Β. φράζε τί. 
 Α. ἰχθῦς φρονοῦντας, ὦ πάτερ· μή μοι βρέφη. 
 Β. οὐκ οἶσθ’ ὁτιὴ τἀργύριόν ἐστ’ ἰσάργυρον;

ἥδιστος δ’ ἐστὶ καὶ ὁ παρὰ τῷ αὐτῷ ποιητῇ ἐν τοῖς
 Ὀβελιαφόροις νεανίσκος κατασμικρύνων ἅπαντα τὰ περὶ τὴν
 ὀψωνίαν καὶ λέγων ὧδε ( II 258 K )· 
 ἀλλ’ ἀγόρασον εὐτελῶς· 
 ἅπαν γὰρ ἱκανόν ἐστι. Β. φράζε, δέσποτα. 
 Α. μὴ πολυτελῶς, ἀλλὰ καθαρείως, ὅ τι ἂν ᾖ, 
 ὁσίας ἕνεκ᾽· ἀρκεῖ τευθίδια, σηπίδια· 
 κἂν κάραβός τις ᾖ λαβεῖν, εἷς ἀρκέσει 
 ἢ δύ’ ἐπὶ τὴν τράπεζαν· ἐγχελύδια 
 Θήβηθεν ἐνίοτ’ ἔρχεται· τούτων λαβέ. 
 ἀλεκτρυόνιον, φάττιον, περδίκιον, 
 
 τοιαῦτα. δασύπους ἄν τις εἰσέλθῃ, φέρε. 
 Β. ὡς μικρολόγος εἶ. Α. σὺ δέ γε λίαν πολυτελής· 
 πάντως κρέ’ ἡμῖν ἔστι. Β. πότερ’ ἔπεμψέ τις; 
 Α. οὔκ, ἀλλ’ ἔθυσεν ἡ γυνή· τὸ μοσχίον 
 τὸ τῆς Κορώνης αὔριον δειπνήσομεν. 
 ὁ δὲ παρὰ Μνησιμάχῳ ἐν τῷ ὁμωνύμῳ δράματι Δύσκολος
 φιλάργυρος ὢν σφόδρα πρὸς τὸν ἀσωτευόμενον νεανίσκον φησίν
 ( II 436 K )· 
 ἀλλ’ ἀντιβολῶ σ᾽, ἐπίταττέ μοι μὴ πόλλ’ ἄγαν 
 μηδ’ ἄγρια λίαν μηδ’ ἐπηργυρωμένα, 
 μέτρια δέ, τῷ θείῳ σεαυτοῦ. Β. πῶς ἔτι 
 μετριώτερ᾽, ὦ δαιμόνι᾽; Α. ὅπως; σύντεμνε καὶ 
 ἐπεξαπάτα με· τοὺς μὲν ἰχθῦς μοι κάλει 
 ἰχθύδι’ · ὄψον δ’ ἂν λέγῃς ἕτερον, κάλει 
 ὀψάριον. ἥδιον γὰρ ἀπολοῦμαι πολύ.

ἐπεὶ δὲ κατὰ θεὸν ἐν τοῖς προκειμένοις, φίλτατε Οὐλπιανέ, ἢ
 ὑμεῖς, γραμματικῶν παῖδες, εἴπατέ μοι τίνι ἐννοίᾳ ὁ Ἔφιππος
 ἐν τοῖς προειρημένοις ἔφη· 
 τὸ μοσχίον 
 τὸ τῆς Κορώνης αὔριον δειπνήσομεν. 
 ἐγὼ γὰρ οἴομαι ἱστορίαν τινὰ εἶναι καὶ ποθῶ
 μαθεῖν’. καὶ ὁ Πλούταρχος ἔφη Ῥοδιακὴν εἶναι λεγομένην
 ἱστορίαν, ἣν ἐπὶ τοῦ παρόντος ἀποστοματίζειν οὐ δύνασθαι τῷ
 πάνυ πρὸ πολλοῦ ἐντετυχηκέναι τῷ ταῦτα περιέχοντι βιβλίῳ.
 ‘οἶδα δὲ Φοίνικα τὸν Κολοφώνιον ἰαμβοποιὸν μνημονεύοντά
 τινων ἀνδρῶν ὡς ἀγειρόντων τῇ κορώνῃ, καὶ λέγοντα ταῦτα
 ( anth. 1. p. 217 Bgk )· 
 
 ἐσθλοί, κορώνῃ χεῖρα πρόσδοτε κριθέων 
 τῇ παιδὶ τἀπόλλωνος ἢ λέκος πυρῶν 
 ἢ ἄρτον ἢ ἤμαιθον ἢ ὅ τι τις χρῄζει· 
 δότ᾽, ὦγαθοί, τι τῶν ἕκαστος ἐν χερσὶν 
 ἔχει κορώνῃ· χἄλα λήψεται χόνδρον· 
 φιλεῖ γὰρ αὕτη πάγχυ ταῦτα δαίνυσθαι· 
 ὁ νῦν ἅλας δοὺς αὖθι κηρίον δώσει. 
 ὦ παῖ, θύρην ἄγκλινε· πλοῦτος ἤκουσε, 
 καὶ τῇ κορώνῃ παρθένος φέρει σῦκα. 
 θεοί, γένοιτο πάντ’ ἄμεμπτος ἡ κούρη 
 κἀφνειὸν ἄνδρα κὠνομαστὸν ἐξεύροι· 
 καὶ τῷ γέροντι πατρὶ κοῦρον εἰς χεῖρας 
 καὶ μητρὶ κούρην εἰς τὰ γοῦνα κατθείη, 
 θάλος τρέφειν γυναῖκα τοῖς κασιγνήτοις. 
 ἐγὼ δ’ ὅκου πόδες φέρουσιν, ὀφθαλμοὺς 
 ἀμείβομαι Μούσῃσι πρὸς θύρῃσ’ ᾄδων 
 καὶ δόντι καὶ μὴ δόντι πλέονα τωνγεω. 
 καὶ ἐπὶ τέλει δὲ τοῦ ἰάμβου φησίν· 
 ἀλλ᾽, ὦγαθοί, ἐπορέξαθ’ ὧν μυχὸς πλουτεῖ· 
 δὸς ὦν, ἄναξ, δὸς καὶ σὺ πότνα μοι νύμφη· 
 νόμος κορώνῃ χεῖρα δοῦν ἐπαιτούσῃ. 
 τοσαῦτ’ ἀείδω· δός τι καὶ καταχρήσει. 
 κορωνισταὶ δὲ ἐκαλοῦντο οἱ τῇ κορώνῃ ἀγείροντες,
 ὥς φησι Πάμφιλος ὁ Ἀλεξανδρεὺς ἐν τοῖς περὶ ὀνομάτων· καὶ
 τὰ ᾀδόμενα δὲ ὑπ’ αὐτῶν κορωνίσματα 
 καλεῖται, ὡς ἱστορεῖ Ἁγνοκλῆς ὁ Ῥόδιος ἐν Κορωνισταῖς.

καὶ χελιδονίζειν δὲ καλεῖται παρὰ Ῥοδίοις ἀγερμός τις
 ἄλλος, περὶ οὗ φησι Θέογνις ἐν βʹ περὶ τῶν ἐν
 Ῥόδῳ θυσιῶν ( FHG IV 514 ) γράφων οὕτως· ‘εἶδος
 δέ τι τοῦ ἀγείρειν χελιδονίζειν Ῥόδιοι καλοῦσιν, ὃ γίνεται
 τῷ Βοηδρομιῶνι μηνί. χελιδονίζειν δὲ λέγεται διὰ τὸ εἰωθὸς
 ἐπιφωνεῖσθαι· 
 ἦλθ᾽, ἦλθε χελιδὼν 
 καλὰς ὧρας ἄγουσα, 
 καλοὺς ἐνιαυτούς, 
 ἐπὶ γαστέρα λευκά, 
 ἐπὶ νῶτα μέλαινα. 
 παλάθαν σὺ προκύκλει 
 ἐκ πίονος οἴκου 
 οἴνου τε δέπαστρον 
 τυροῦ τε κάνυστρον. 
 καὶ πυρῶν 
 ἁ χελιδὼν καὶ λεκιθίταν 
 οὐκ ἀπωθεῖται. πότερ’ ἀπίωμες ἢ λαβώμεθα; 
 εἰ μέν τι δώσεις· εἰ δὲ μή, οὐκ ἐάσομεν, 
 ἢ τὰν θύραν φέρωμες ἢ θοὐπέρθυρον 
 ἢ τὰν γυναῖκα τὰν ἔσω καθημέναν· 
 μικρὰ μέν ἐστι, ῥᾳδίως νιν οἴσομες. 
 ἂν δὴ φέρῃς τι, 
 μέγα δή τι φέροιο. 
 
 ἄνοιγ’ ἄνοιγε τὰν θύραν χελιδόνι· 
 οὐ γὰρ γέροντές ἐσμεν, ἀλλὰ παιδία. 
 τὸν δὲ ἀγερμὸν τοῦτον κατέδειξε πρῶτος Κλεόβουλος
 ὁ Λίνδιος ἐν Λίνδῳ χρείας γενομένης συλλογῆς χρημάτων.’

ἐπεὶ δὲ Ῥοδιακῶν ἱστοριῶν ἐμνήσθημεν, ἰχθυολογήσων καὶ
 αὐτὸς ὑμῖν ἔρχομαι ἀπὸ τῆς καλῆς Ῥόδου, ἣν εὔιχθυν εἶναί
 φησιν ὁ ἥδιστος Λυγκεύς. Ἐργείας οὖν ὁ Ῥόδιος ἐν τοῖς περὶ
 τῆς πατρίδος προειπών τινα περὶ τῶν κατοικησάντων τὴν νῆσον
 Φοινίκων φησὶν ( FHG IV 405 ) ὡς ‘οἱ περὶ
 Φάλανθον ἐν τῇ Ἰαλυσῷ πόλιν ἔχοντες ἰσχυροτάτην τὴν Ἀχαίαν
 καλουμένην καὶ ὕδατος ἐγκρατεῖς ὄντες χρόνον πολὺν ἀντεῖχον
 Ἰφίκλῳ πολιορκοῦντι. ἦν γὰρ αὐτοῖς καὶ θέσφατον ἐν χρησμῷ
 τινι λελεγμένον ἕξειν τὴν χώραν, ἕως κόρακες λευκοὶ
 γένωνται καὶ ἐν τοῖς κρατῆρσιν ἰχθύες φανῶσιν. ἐλπίζοντες
 οὖν τοῦτ’ οὐδέποτε ἔσεσθαι καὶ τὰ πρὸς τὸν πόλεμον
 ῥᾳθυμοτέρως εἶχον. ὁ δ’ Ἴφικλος πυθόμενος παρά τινος τὰ τῶν
 Φοινίκων λόγια καὶ ἐνεδρεύσας τοῦ Φαλάνθου πιστόν τινα
 πορευόμενον ἐφ’ ὕδωρ, ᾧ ὄνομα ἦν Λάρκας, καὶ πίστεις πρὸς
 αὐτὸν ποιησάμενος, θηρεύσας ἰχθύδια ἐκ τῆς κρήνης καὶ
 ἐμβαλὼν εἰς ὑδρεῖον ἔδωκε τῷ Λάρκᾳ καὶ ἐκέλευσε φέροντα τὸ
 ὕδωρ τοῦτο ἐγχέαι εἰς τὸν κρατῆρα ὅθεν τῷ Φαλάνθῳ
 ᾠνοχοεῖτο. καὶ ὃ μὲν ἐποίησε ταῦτα· ὁ δὲ Ἴφικλος κόρακας
 θηρεύσας καὶ ἀλείψας γύψῳ ἀφῆκεν. Φάλανθος δ’ ἰδὼν τοὺς
 κόρακας ἐπορεύετο καὶ ἐπὶ τὸν κρατῆρα· ὡς δὲ καὶ τοὺς ἰχθῦς
 εἶδεν, ὑπέλαβε τὴν χώραν οὐκ ἔτι αὑτῶν
 εἶναι καὶ ἐπεκηρυκεύσατο πρὸς τὸν Ἴφικλον, ὑπόσπονδος
 ὑπεξελθεῖν ἀξιῶν μετὰ τῶν σὺν αὑτῷ. συγκαταθεμένου δὲ τοῦ
 Ἰφίκλου ἐπιτεχνᾶται ὁ Φάλανθος τοιόνδε τι· καταβαλὼν ἱερεῖα
 καὶ τὰς κοιλίας ἐκκαθάρας ἐν ταύταις ἐπειρᾶτο ἐξάγειν
 χρυσίον καὶ ἀργύριον· αἰσθόμενος δὲ ὁ Ἴφικλος διεκώλυε.
 προφέροντός τε τοῦ Φαλάνθου τὸν ὅρκον ὃν ὤμοσεν, ἐάσειν
 ἐξάγεσθαι ὅ τι κα τᾷ γαστρὶ αἴρωνται, ἀντισοφίζεται πλοῖα
 αὐτοῖς διδοὺς ἵνα ἀποκομισθῶσιν, παραλύσας τὰ πηδάλια καὶ
 τὰς κώπας καὶ τὰ ἱστία, ὀμόσαι φήσας πλοῖα παρέξειν, ἄλλο
 δὲ οὐδέν. ἐν ἀπορίᾳ δὲ οἱ Φοίνικες ἐχόμενοι πολλὰ μὲν τῶν
 χρημάτων κατώρυσσον ἐπισημαινόμενοι τοὺς τόπους, ἵν᾽
 ὕστερόν ποτε ἀνέλωνται ἀφικόμενοι, πολλὰ δὲ τῷ Ἰφίκλῳ
 κατέλειπον. ἀπαλλαγέντων οὖν τούτῳ τῷ τρόπῳ ἐκ τῆς χώρας
 τῶν Φοινίκων κατέσχον τὰ πράγματα οἱ Ἕλληνες.’ τὰ δ’ αὐτὰ
 ἱστορήσας καὶ Πολύζηλος ἐν τοῖς Ῥοδιακοῖς ( FHG IV
 481 ) ‘τὰ περὶ τῶν ἰχθύων, φησί, καὶ τῶν κοράκων
 μόνοι ᾔδεσαν ὁ Φακᾶς καὶ ἡ θυγάτηρ αὐτοῦ Δορκία. αὕτη δ᾽
 ἐρασθεῖσα τοῦ Ἰφίκλου καὶ συνθεμένη περὶ γάμου διὰ τῆς
 τροφοῦ ἔπεισε τὸν φέροντα τὸ ὕδωρ ἰχθῦς ἀγαγεῖν καὶ
 ἐμβαλεῖν εἰς τὸν κρατῆρα, καὶ αὐτὴ δὲ τοὺς κόρακας
 λευκάνασα ἀφῆκεν.’

Κρεώφυλος δ’ ἐν τοῖς Ἐφεσίων Ὥροις ( FHG IV
 371 ) ‘οἳ τὴν Ἔφεσον, φησί, κτίζοντες καὶ πολλὰ
 ταλαιπωρηθέντες ἀπορίᾳ τόπου τὸ τελευταῖον πέμψαντες εἰς θεοῦ ἠρώτων ὅπου τὸ πόλισμα
 θῶνται. ὃ δ’ αὐτοῖς ἔχρησεν ἐνταῦθα οἰκίζειν πόλιν ᾗ ἂν
 ἰχθὺς δείξῃ καὶ ὗς ἄγριος ὑφηγήσηται. λέγεται οὖν ὅπου νῦν
 ἡ κρήνη ἐστὶν Ὑπέλαιος καλουμένη καὶ ὁ ἱερὸς λιμὴν ἁλιέας
 ἀριστοποιεῖσθαι, καὶ τῶν ἰχθύων τινὰ ἀποθορόντα σὺν
 ἀνθρακιᾷ εἰσπεσεῖν εἰς φορυτόν, καὶ ἁφθῆναι ὑπ’ αὐτοῦ
 λόχμην, ἐν ᾗ ἔτυχε σῦς ἄγριος ὤν· ὃς ὑπὸ τοῦ πυρὸς
 θορυβηθεὶς ἐπέδραμε τοῦ ὄρους ἐπὶ πολύ, ὁ δὴ καλεῖται
 Τρηχεῖα, καὶ πίπτει ἀκοντισθεὶς ὅπου νῦν ἐστιν ὁ τῆς Ἀθηνᾶς
 ναός. καὶ διαβάντες οἱ Ἐφέσιοι ἐκ τῆς νήσου, ἔτεα εἴκοσιν
 οἰκήσαντες, τὸ δεύτερον εἴκοσι κτίζουσι Τρηχεῖαν
 καὶ τὰ ἐπὶ Κορησσόν, καὶ ἱερὸν Ἀρτέμιδος ἐπὶ τῇ ἀγορῇ
 ἱδρύσαντο Ἀπόλλωνός τε τοῦ Πυθίου ἐπὶ τῷ λιμένι.’

τοιούτων οὖν ἔτι πολλῶν λεγομένων τότε ἐξάκουστος ἐγένετο
 κατὰ πᾶσαν τὴν πόλιν αὐλῶν τε βόμβος καὶ κυμβάλων ἦχος ἔτι
 τε τυμπάνων κτύπος μετὰ ᾠδῆς ἅμα γινόμενος. ἔτυχεν δὲ οὖσα
 ἑορτὴ τὰ Παρίλια μὲν πάλαι καλουμένη, νῦν δὲ Ῥωμαῖα, τῇ τῆς
 πόλεως Τύχῃ ναοῦ καθιδρυμένου ὑπὸ τοῦ πάντα ἀρίστου καὶ
 μουσικωτάτου βασιλέως Ἀδριανοῦ· ἐκείνην τὴν ἡμέραν κατ᾽
 ἐνιαυτὸν ἐπίσημον ἄγουσι πάντες οἱ τὴν Ῥώμην κατοικοῦντες
 καὶ οἱ ἐνεπιδημοῦντες τῇ πόλει. ὁ οὖν Οὐλπιανὸς ‘ἄνδρες,
 ἔφη, τί τοῦτο; 
 εἰλάπιν’ ἠὲ γάμος; ἐπεὶ οὐκ ἔρανος τάδε γ’ ἐστίν 
 ( Od. 1.226 ).’ 
 
 καί τινος εἰπόντος ὅτι βαλλίζουσιν οἱ κατὰ τὴν
 πόλιν ἅπαντες τῇ θεῷ, ‘ὦ λῷστε’, ὁ Οὐλπιανὸς γελάσας ἔφη,
 ‘καὶ τίς Ἑλλήνων τοῦτο βαλλισμὸν ἐκάλεσεν, δέον εἰρηκέναι
 κωμάζουσιν ἢ χορεύουσιν ἤ τι ἄλλο τῶν εἰρημένων. σὺ δὲ ἡμῖν
 ἐκ τῆς Συβούρας ὄνομα πριάμενος 
 ἀπώλεσας τὸν οἶνον ἐπιχέας ὕδωρ ( Aristias p.
 563 N ).’ 
 καὶ ὁ Μυρτίλος ἔφη· ‘ἀλλὰ μὴν καὶ Ἑλληνικώτερον
 ἀποδείξω σοι τὸ ὄνομα, ὦ φίλε Ἐπιτίμαιε. πάντας γὰρ
 ἐπιστομίζειν πειρώμενος οὐδενὸς μὲν ἀμαθίαν κατέγνως,
 ‘σαυτὸν δ’ ἀποφαίνεις κενότερον λεβηρίδος’. Ἐπίχαρμος, ὦ
 θαυμασιώτατε, ἐν τοῖς Θεαροῖς μέμνηται τοῦ βαλλισμοῦ, καὶ
 οὐ μακράν ἐστι τῆς Σικελίας ἡ Ἰταλία. ἐν οὖν τῷ δράματι οἱ
 θεωροὶ καθορῶντες τὰ ἐν Πυθοῖ ἀναθήματα καὶ περὶ ἑκάστου
 λέγοντές φασι καὶ τάδε ( p. 242 L )· 
 λέβητες χάλκιοι, 
 κρατῆρες, ὀδελοί. τοῖς γα μὰν ὑπωδέλοις 
 και λωτε βαλλιζόντες σιοσσον χρῆμα εἴη. 
 καὶ Σώφρων δ’ ἐν τῇ ἐπιγραφομένῃ Νυμφοπόνῳ φησίν
 ( fr. 27 Bo )· ‘κἤπειτα λαβὼν προῆχε, τοὶ δ᾽
 ἐβάλλιζον.’ καὶ πάλιν ( fr. 28 )· ‘βαλλίζοντες
 τὸν θάλαμον σκατὸς ἐνέπλησαν.’ ἀλλὰ μὴν καὶ Ἄλεξις ἐν
 Κουρίδι φησί ( II 333 K )· 
 καὶ γὰρ ἐπὶ κῶμον .... ἀνθρώπων ὁρῶ 
 πλῆθος προσιὸν ὡς τῶν καλῶν τε κἀγαθῶν 
 ἐνθάδε συνόντων. μὴ γένοιτό μοι μόνῳ 
 
 νύκτωρ ἀπαντῆσαι καλῶς πεπραγόσιν 
 ὑμῖν περὶ τὸν βαλλισμόν· οὐ γὰρ ἄν ποτε 
 θοἰμάτιον ἀπενέγκαιμι μὴ φύσας πτερά. 
 οἶδα δὲ καὶ ἀλλαχόθι τοὔνομα καὶ ἀναπεμπασάμενος
 ἐξοίσω.

σὺ δὲ ἡμῖν δίκαιος εἶ λέγειν, ὁ καὶ τῶν Ὁμηρικῶν μεμνημένος
 τούτων· 
 Od. 1.225 
 
 τίς δαίς, τίς δὲ ὅμιλος ὅδ’ ἔπλετο; τίπτε δέ
 σε 
 χρεών; 
 εἰλάπιν’ ἠὲ γάμος; ἐπεὶ οὐκ ἔρανος τάδε γ᾽
 ἐστίν, 
 
 τίνι διαφέρει ἀλλήλων. ἐπεὶ δὲ σιγᾷς, ἐγὼ ἐρῶ. κατὰ
 γὰρ τὸν Συρακόσιον ποιητὴν ( Epich. p. 262 L )·
 
 τὰ πρὸ τοῦ δύ’ ἄνδρες ἔλεγον, εἷς ἐγὼν ἀποχρέω. 
 τὰς θυσίας καὶ τὰς λαμπροτέρας παρασκευὰς ἐκάλουν
 οἱ παλαιοὶ εἰλαπίνας καὶ τοὺς τούτων μετέχοντας
 εἰλαπιναστάς. ἔρανοι δέ εἰσιν αἱ ἀπὸ τῶν συμβαλλομένων
 συναγωγαί, ἀπὸ τοῦ συνερᾶν καὶ συμφέρειν ἕκαστον. καλεῖται
 δ’ ὁ αὐτὸς καὶ ἔρανος καὶ θίασος καὶ οἱ συνιόντες ἐρανισταὶ
 καὶ θιασῶται. καλεῖται δὲ καὶ ὁ τῷ Διονύσῳ παρεπόμενος
 ὄχλος θίασος, ὡς Εὐριπίδης φησίν ( Bacch. 680 )·
 
 ὁρῶ δὲ θιάσους τρεῖς γυναικείων χορῶν. 
 τοὺς μὲν οὖν θιάσους ἀπὸ τοῦ θεοῦ προσηγόρευον·
 καὶ γὰρ αὐτοὺς τοὺς θεοὺς οἱ Λάκωνες σιούς φασι. τὰς δ᾽
 εἰλαπίνας ἀπὸ τῆς ἐν αὐταῖς παρασκευῆς γινομένης καὶ
 δαπάνης. λαφύττειν γὰρ καὶ λαπάζειν τὸ ἐκκενοῦν καὶ
 ἀναλίσκειν, ὅθεν καὶ ἐπὶ τοῦ πορθεῖν τὸ ἀλαπάζειν οἱ
 ποιηταὶ τάττουσι, καὶ τὰ διαρπαζόμενα κατὰ τὴν λάφυξιν
 λάφυρα. τὰς δὲ τοιαύτας εὐωχίας 
 Αἰσχύλος καὶ Εὐριπίδης ( Med. 193 ) εἰλαπίνας
 ἀπὸ τοῦ λελαπάχθαι. λάπτειν δὲ τὸ τὴν τροφὴν ἐκπέττειν καὶ
 κενούμενον λαγαρὸν γίγνεσθαι· ὅθεν ἀπὸ μὲν τοῦ λαγαροῦ ἡ
 λαγών, ὥσπερ καὶ λάγανον, ἀπὸ δὲ τοῦ λαπάττειν λαπάρα.
 λαφύττειν δέ ἐστι τὸ δαψιλῶς καὶ ἐπὶ πολὺ λαπάττειν καὶ
 ἐκκενοῦν. τὸ δὲ δαπανᾶν ἀπὸ τοῦ δάπτειν λέγεται· καὶ τοῦτο
 δὲ τοῦ δαψιλοῦς ἔχεται. διόπερ ἐπὶ τῶν ἀπλήστως καὶ
 θηριωδῶς ἐσθιόντων τὸ δάψαι καὶ δαρδάψαι. Ὅμηρος· 
 Od. 3.259 
 
 ἀλλ’ ἄρα τόν γε κύνες τε καὶ οἰωνοὶ κατέδαψαν. 
 
 τὰς δ’ εὐωχίας ἐκάλουν οὐκ ἀπὸ τῆς ὀχῆς, ἥ ἐστι
 τροφή, ἀλλ’ ἀπὸ τοῦ κατὰ ταῦτα εὖ ἔχειν. εἰς ἃς δὴ
 συνιόντες οἱ τὸ θεῖον τιμῶντες καὶ εἰς εὐφροσύνην καὶ
 ἄνεσιν αὑτοὺς μεθιέντες τὸ μὲν ποτὸν μέθυ, τὸν δὲ τοῦτο
 δωρησάμενον θεὸν Μεθυμναῖον καὶ Λυαῖον καὶ Εὔιον καὶ Ἰήιον
 προσηγόρευον, ὥσπερ καὶ τὸν μὴ σκυθρωπὸν καὶ σύννουν
 ἱλαρόν. διὸ καὶ τὸ δαιμόνιον ἵλεων ἠξίουν γίνεσθαι
 ἐπιφωνοῦντες ἰή ἰή. ὅθεν καὶ τὸν τόπον ἐν ᾧ τοῦτο ἔπραττον
 ἱερὸν ὠνόμαζον. ὅτι δὲ τὸν αὐτὸν ἵλεων καὶ ἱλαρὸν ἔλεγον
 δηλοῖ Ἔφιππος ἐν τῷ ἐπιγραφομένῳ δράματι Ἐμπολή· περὶ
 ἑταίρας δέ τινος λέγει ( II 254 K )· 
 ἔπειτά γ’ εἰσιόντ᾽, ἐὰν λυπούμενος 
 τύχῃ τις ἡμῶν, ἐκολάκευσεν ἡδέως· 
 ἐφίλησεν οὐχὶ συμπιέσασα τὸ στόμα 
 ὥσπερ πολέμιος, ἀλλὰ τοῖσιν στρουθίοις 
 χανοῦσ’ ὁμοίως· ἥ σε, παρεμυθήσατο 
 
 ἐποίησέ θ’ ἱλαρὸν εὐθέως τ᾽ ἀφεῖλε πᾶν 
 αὐτοῦ τὸ λυποῦν κἀπέδειξεν ἵλεων.

οἱ δ’ ἀρχαῖοι καὶ τοὺς θεοὺς ἀνθρωποειδεῖς ὑποστησάμενοι
 καὶ τὰ περὶ τὰς ἑορτὰς διέταξαν. ὁρῶντες γὰρ ὡς τῆς μὲν ἐπὶ
 τὰς ἀπολαύσεις ὁρμῆς οὐχ οἷόν τε τοὺς ἀνθρώπους ἀποστῆσαι,
 χρήσιμον δὲ καὶ συμφέρον τοῖς τοιούτοις εὐτάκτως καὶ
 κοσμίως ἐθίζειν χρῆσθαι, χρόνον ἀφορίσαντες καὶ τοῖς θεοῖς
 προθύσαντες οὕτω μεθῆκαν αὑτοὺς εἰς ἄνεσιν, ἵν’ ἕκαστος
 ἡγούμενος ἥκειν τοὺς θεοὺς ἐπὶ τὰς ἀπαρχὰς καὶ τὰς σπονδὰς
 μετὰ αἰδοῦς τὴν συνουσίαν ποιῆται. Ὅμηρος γοῦν φησιν· 
 Od. 3.435 
 
 ἦλθε δ’ Ἀθήνη 
 ἱρῶν ἀντήσουσα. 
 
 καὶ ὁ Ποσειδῶν 
 Od. 1.22. 25 
 
 Αἰθίοπας μετεκίαθε τηλόθ’ ἐόντας, 
 ἀντιόων ταύρων τε καὶ ἀρνειῶν ἑκατόμβης. 
 
 καὶ ὁ Ζεὺς 
 Il. 1.424 
 
 χθιζὸς ἔβη μετὰ δαῖτα, θεοὶ δ’ ἅμα πάντες
 ἕποντο. 
 
 κἂν ἄνθρωπος δέ που παρῇ πρεσβύτερος καὶ τῇ
 προαιρέσει σπουδαῖος, αἰδοῦνται λέγειν τι τῶν ἀσχημόνων ἢ
 καὶ πράττειν, ὡς καὶ Ἐπίχαρμός που φησιν ( p. 260
 L ) 
 ἀλλὰ καὶ σιγῆν ἀγαθόν, ὅκκα παρέωντι κάρρονες. 
 ὑπολαμβάνοντες οὖν τοὺς θεοὺς πλησίον αὑτῶν εἶναι
 τὰς ἑορτὰς κοσμίως καὶ σωφρόνως διῆγον. ὅθεν οὔτε
 κατακλίνεσθαι παρὰ τοῖς ἀρχαίοις ἔθος, ἀλλὰ 
 δαίνυνθ’ ἑζόμενοι 
 Od. 3.471 
 , οὔτ’ εἰς μέθην πίνειν, ἀλλ’ 
 ἐπεὶ ἔσπεισάν τ’ ἔπιόν θ’ ὅσον ἤθελε θυμός, ἔβαν
 οἶκόνδε ἕκαστος 
 Od. 3.395 
 .

οἱ δὲ νῦν προσποιούμενοι θεοῖς θύειν
 καὶ συγκαλοῦντες ἐπὶ τὴν θυσίαν τοὺς φίλους καὶ τοὺς
 οἰκειοτάτους καταρῶνται μὲν τοῖς τέκνοις, λοιδοροῦνται δὲ
 ταῖς γυναιξί, κλαυθμυρίζουσιν τοὺς οἰκέτας, ἀπειλοῦσι τοῖς
 πολλοῖς, μονονουχὶ τὸ τοῦ Ὁμήρου λέγοντες ( B
 381 )· 
 νῦν δ’ ἔρχεσθ’ ἐπὶ δεῖπνον, ἵνα ξυνάγωμεν Ἄρηα, 
 ἐπὶ νοῦν λαμβάνοντες τὰ εἰρημένα ὑπὸ τοῦ τὸν
 Χείρωνα πεποιηκότος, εἴτε Φερεκράτης ἐστὶν εἴτε Νικόμαχος ὁ
 ῥυθμικὸς ἢ ὅστις δή ποτε ( I 193 K )· 
 μηδὲ σύ γ’ ἄνδρα φίλον καλέσας ἐπὶ δαῖτα θάλειαν 
 ἄχθου ὁρῶν παρεόντα· κακὸς γὰρ ἀνὴρ τόδε ῥέζει· 
 ἀλλὰ μάλ’ εὔκηλος τέρπου φρένα τέρπε τ’ ἐκεῖνον. 
 νῦν δὲ τούτων μὲν οὐδ’ ὅλως μέμνηνται, τὰ δὲ ἑξῆς
 αὐτῶν ἐκμανθάνουσιν, ἅπερ πάντα ἐκ τῶν εἰς Ἡσίοδον
 ἀναφερομένων μεγάλων Ἠοίων καὶ μεγάλων Ἔργων 
 πεπαρῴδηται· 
 ἡμῶν δ’ ἤν τινά τις καλέσῃ θύων ἐπὶ δεῖπνον, 
 ἀχθόμεθ’ ἢν ἔλθῃ καὶ ὑποβλέπομεν παρεόντα 
 χὤττι τάχιστα θύραζ’ ἐξελθεῖν βουλόμεθ’ αὐτόν. 
 εἶτα γνούς πως τοῦθ’ ὑποδεῖται, κᾆτά τις εἶπε 
 τῶν ξυμπινόντων ‘ἤδη σύ; τί οὐχ ὑποπίνεις; 
 οὐχ ὑπολύσεις αὐτόν;’ ὃ δ’ ἄχθεται αὐτὸς ὁ θύων 
 τῷ κατακωλύοντι καὶ εὐθὺς ἔλεξ’ ἐλεγεῖα
 ( Theogn. 467 )· 
 ‘μηδένα μήτ’ ἀέκοντα μένειν κατέρυκε παρ’ ἡμῖν 
 μήθ’ εὕδοντ’ ἐπέγειρε, Σιμωνίδη’. οὐ γὰρ ἐπ᾽ 
 οἴνοις 
 
 τοιαυτὶ λέγομεν δειπνίζοντες φίλον ἄνδρα; 
 ἔτι δὲ καὶ ταῦτα προστίθεμεν ( Hes. op.
 722 )· 
 μηδὲ πολυξείνου δαιτὸς δυσπέμφελον εἶναι 
 ἐκ κοινοῦ· πλείστη τε χάρις δαπάνη τ’ ὀλιγίστη.

καὶ θύοντες μὲν τοῖς θεοῖς ὀλίγιστα εἰς τὰς θυσίας καὶ τὰ
 τυχόντα δαπανῶμεν, ὥσπερ ὁ καλὸς Μένανδρος ἐν τῇ Μέθῃ
 παρίστησιν ( IV 161 M )· 
 εἶτ’ οὐχ ὅμοια πράττομεν καὶ θύομεν· 
 ὅπου γε τοῖς θεοῖς μὲν ἠγορασμένον 
 δραχμῶν ἄγω προβάτιον ἀγαπητὸν δέκα, 
 αὐλητρίδας δὲ καὶ μύρον καὶ ψαλτρίας, 
 Μενδαῖον, Θάσιον, ἐγχέλεις, τυρόν, μέλι 
 μικροῦ ταλάντου· γίνεται τὸ κατὰ λόγον 
 δραχμῶν μὲν ἀγαθὸν ἄξιον λαβεῖν δέκα 
 ἡμᾶς, ἐὰν καὶ καλλιερηθῇ τοῖς θεοῖς, 
 τούτων δὲ πρὸς ταῦτ’ ἀντανελεῖν τὴν ζημίαν. 
 πῶς οὐχὶ τὸ κακὸν τῶν ἱερῶν διπλάζεται; 
 ἐγὼ μὲν οὖν ὤν γε θεὸς οὐκ εἴασα τὴν 
 ὀσφὺν ἂν ἐπὶ τὸν βωμὸν ἐπιθεῖναί ποτε, 
 εἰ μὴ καθήγιζέν τις ἅμα τὴν ἔγχελυν, 
 ἵνα Καλλιμέδων ἀπέθανεν, εἷς τῶν συγγενῶν.

ὀνομάζουσι δ’ οἱ ἀρχαῖοι καὶ ἐπιδόσιμά τινα δεῖπνα, ἅπερ
 Ἀλεξανδρεῖς λέγουσιν ἐξ ἐπιδομάτων. Ἄλεξις γοῦν ἐν Τῇ εἰς
 τὸ φρέαρ φησί ( II 319 K )· 
 νυνί τέ με 
 ὁ δεσπότης προὔπεμψεν οἴνου κεράμιον 
 
 τῶν ἔνδοθεν κομιοῦντ᾽. Β. ἐκεῖθεν; μανθάνω· 
 ἐπιδόσιμον παρὰ τἄλλα τοῦτ’ ἔσται. Α. φιλῶ 
 αἰσθητικὴν γραῦν. 
 καὶ Κρώβυλος ἐν Ψευδυποβολιμαίῳ ( IV 567
 M )· 
 Λάχης, ἐγὼ δὲ πρὸς σέ. πρόαγε. Β. ποῖ; 
 Α. ὅποι μ’ ἐρωτᾶς; ὡς Φιλουμένην, παρ’ ᾗ 
 τἀπιδόσιμ’ ἡμῖν ἐστιν· ἧς ἐχθὲς πιεῖν 
 κυάθους ἀκράτου μ’ ἐβιάσω σὺ δώδεκα. 
 οἴδασι δὲ οἱ ἀρχαῖοι καὶ τὰ νῦν καλούμενα ἀπὸ
 σπυρίδος δεῖπνα. ἐμφανίζει δὲ Φερεκράτης περὶ τούτων ἐν
 Ἐπιλήσμονι ἢ Θαλάττῃ οὕτως ( I 159 K )· 
 συσκευασάμενος δεῖπνον ἐς τὸ σπυρίδιον 
 ἐβάδιζεν ὡς πρὸς ωφελην. 
 τοῦτο δὲ σαφῶς δηλοῖ τὸ ἀπὸ σπυρίδος δεῖπνον, ὅταν
 τις αὐτὸς αὑτῷ σκευάσας δεῖπνον καὶ συνθεὶς εἰς σπυρίδα
 παρά τινα δειπνήσων ἴῃ. σύνδειπνον εἴρηκεν ἐπὶ συμποσίου
 Λυσίας ἐν τῷ κατὰ Μικίνου φόνου ( fr. 174 Tur ).
 φησὶν γάρ· ‘ἐκεῖνον ἐπὶ τὸ σύνδειπνον κεκλημένον.’ καὶ
 Πλάτων δ’ ἔφη ( symp. p. 172b? ) ‘τοῖς τὸ
 σύνδειπνον ποιησαμένοις.’ καὶ Ἀριστοφάνης Γηρυτάδῃ ( I
 429 K )· 
 ἐν τοῖσι συνδείπνοις ἐπαινῶν Αἰσχύλον. 
 διόπερ τινὲς καὶ τὸ Σοφοκλέους δρᾶμα κατὰ τὸ
 οὐδέτερον ἐπιγράφειν ἀξιοῦσιν Σύνδειπνον. καλοῦσι δέ τινα
 καὶ συναγώγιμα δεῖπνα, ὡς Ἄλεξις ἐν Φιλοκάλῳ ἢ Νύμφαις
 ( II 389 K )· 
 κατάκεισο κἀκείνας κάλει. 
 
 συναγώγιμον ποιῶμεν. ἀλλ’ εὖ οἶδ’ ὅτι 
 κυμινοπρίστης ὁ τρόπος ἐστί σου πάλαι. 
 καὶ Ἔφιππος ἐν Γηρυόνῃ ( II 252 K )·
 
 καὶ συναγώγιμον 
 συμπόσιον ἐπιπληροῦσιν. 
 ἔλεγον δὲ συνάγειν καὶ τὸ μετ’ ἀλλήλων πίνειν καὶ
 συναγώγιον τὸ συμπόσιον. Μένανδρος Ἐμπιμπραμένῃ ( IV
 115 M )· 
 καὶ νῦν ὑπὲρ τούτων συνάγουσι κατὰ μόνας. 
 εἶθ’ ἑξῆς ἔφη· 
 ἐπλήρωσέν τε τὸ συναγώγιον. 
 μήποτε δὲ τοῦτ’ ἐστὶ τὸ ἀπὸ συμβολῶν καλούμενον.
 τίνες δ’ εἰσὶν αἱ συμβολαὶ αὐτὸς Ἄλεξις ἐν Μανδραγοριζομένῃ
 σημαίνει διὰ τούτων ( II 349 K )· 
 ἥξω φέρουσα συμβολὰς τοίνυν ἅμα. 
 Β. πῶς συμβολάς; Α. τὰς ταινίας οἱ Χαλκιδεῖς 
 καὶ τοὺς ἀλαβάστους συμβολὰς καλοῦσι, γραῦ. 
 Ἀργεῖοι δ᾽, ὡς ἐν τοῖς ὑπομνήμασί φησιν
 Ἡγήσανδρος· γράφει δ’ οὕτως ( FHG IV 419 )· ‘τὴν
 συμβολὴν τὴν εἰς τὰ συμπόσια ὑπὸ τῶν πινόντων εἰσφερομένην
 Ἀργεῖοι χῶν καλοῦσι, τὴν δὲ μερίδα αἶσαν.’

οὐκ ἀνάρμοστον δὲ καὶ τούτου τοῦ συγγράμματος τέλος
 εἰληφότος, ἑταῖρε Τιμόκρατες, αὐτοῦ καταπαύσω τὸν λόγον, μὴ
 καὶ ἡμᾶς τις οἰηθῇ κατὰ τὸν Ἐμπεδοκλέα ἰχθῦς ποτε
 γεγονέναι. φησὶ γὰρ ὁ φυσικός ( v. 383 St )·
 
 ἤδη γάρ ποτ’ ἐγὼ γενόμην κούρη τε κόρος τε, 
 ἀμνός τ’ οἰωνός τε καὶ ἐξ ἁλὸς ἔμπορος ἰχθύς.

Δόρπου δ’ ἐξαῦτις μνησώμεθα, χερσὶ δ’ ἐφ’ ὕδωρ 
 χευάντων· μῦθοι δὲ καὶ ἠῶθέν περ ἔσονται ( Od. 4.213 ) 
 ἐμοί τε καὶ σοί, ὦ Τιμόκρατες. περιενεχθέντων γὰρ
 κωλήνων καί τινος εἰπόντος εἰ τακεραί εἰσι, ‘παρὰ τίνι
 κεῖται τὸ τακερόν;’ ὁ Οὐλπιανὸς ἔφη. ‘καὶ σίναπυ δὲ τίς
 εἴρηκε τὸ νᾶπυ; ὁρῶ γὰρ ἐν παροψίσι περιφερόμενον μετὰ τῶν
 κωλεῶν. οἶδα γὰρ καὶ οὕτως λεγόμενον κωλεὸν ἀρσενικῶς καὶ
 οὐχ, ὡς οἱ ἡμεδαποὶ Ἀθηναῖοι, μόνως θηλυκῶς. Ἐπίχαρμος γοῦν
 ἐν Μεγαρίδι φησίν ( p. 246 L )· ‘ὀρύα, τυρίδιον,
 κωλεοί, σφονδύλοι, τῶν δὲ βρωμάτων οὐδὲ ἕν.’ καὶ ἐν Κύκλωπι
 ( p. 243 L )· 
 χορδαί τε ἁδὺ ναὶ μὰ Δία χὠ κωλεός. 
 μάθετε δὲ καὶ τοῦτο παρ’ ἐμοῦ, ὦ σοφώτατοι, ὅτι
 νῦν ὁ Ἐπίχαρμος καὶ χορδὴν ὠνόμασεν, ἀεί ποτε ὀρύαν καλῶν.
 καὶ ἅλας δὲ ἡδυσμένους ὁρῶ ἐν ἄλλαις παροψίσιν. ἀνηδύντων
 δὲ ἁλῶν πλήρεις οἱ κυνικοί, παρ’ οἷς κατὰ τὸν Ἀντιφάνην,
 λέγει δ’ ἐν Κωρύκῳ τις ἄλλος κύων ( II 66 K )·
 
 τῶν θαλαττίων δ’ ἀεὶ 
 ὄψων ἓν ἔχομεν, διὰ τέλους δὲ τοῦθ᾽, ἅλας. 
 ...... ἐπὶ δὲ τούτοις πίνομεν 
 οἰνάριον, ἧδος νὴ Δί’ οἰκίας τρόπον. 
 Β. πῶς ἧδος; Α. οἷον τοῖς παροῦσι συμφέρει 
 
 ἁπαξάπασιν ὀξυβάφῳ ποτηρίῳ. 
 ὁρῶ δὲ καὶ μετὰ ὄξους ἀναμεμιγμένον γάρον. οἶδα δὲ
 ὅτι νῦν τινες τῶν Ποντικῶν ἰδίᾳ καθ’ αὑτὸ κατασκευάζονται
 ὀξύγαρον.’

πρὸς ταῦτα ἀπαντήσας ὁ Ζωίλος ἔφη· ‘Ἀριστοφάνης, ὦ οὗτος,
 ἐν Λημνίαις τὸ τακερὸν ἔταξεν ἐπὶ τοῦ τρυφεροῦ λέγων οὕτως
 ( I 486 K )· 
 Λῆμνος κυάμους τρέφουσα τακεροὺς καὶ καλούς. 
 καὶ Φερεκράτης Κραπατάλλοις ( I 169
 K )· 
 τακεροὺς ποιῆσαι τοὺς ἐρεβίνθους αὐτόθι. 
 σίνηπυ δ’ ὠνόμασε Νίκανδρος ὁ Κολοφώνιος ἐν μὲν
 Θηριακοῖς οὕτως ( v. 921 cf. p. 159 Schn )·
 
 ἦ μὴν καὶ σικύην χαλκήρεα ἠὲ σίνηπυ. 
 ἐν δὲ τοῖς Γεωργικοῖς ( fr. 70, 16
 Schn )· 
 σπέρματά τ’ ἐνδάκνοντα σινήπυος. 
 καὶ πάλιν ( fr. 84 Schn )· 
 κάρδαμ’ ἀνάρρινόν τε μελάμφυλλόν τε σίνηπυ. 
 Κράτης δ’ ἐν τοῖς περὶ τῆς Ἀττικῆς λέξεως
 Ἀριστοφάνη παριστᾷ λέγοντα· 
 κἄβλεπε σίναπυ καὶ τὰ πρόσωπ’ ἀνέσπασε, 
 καθά φησι Σέλευκος ἐν τοῖς περὶ Ἑλληνισμοῦ· ἐστὶ
 δ’ ὁ στίχος ἐξ Ἱππέων ( 631 ) καὶ ἔχει οὕτως·
 ‘κἄβλεψε νᾶπυ.’ οὐδεὶς δ’ Ἀττικῶν σίναπυ ἔφη. ἔχει δὲ
 ἑκάτερον λόγον. νᾶπυ μὲν γὰρ οἷον νᾶφυ, ὅτι ἐστέρηται
 φύσεως· ἀφυὲς γὰρ καὶ μικρόν, ὥσπερ καὶ ἡ ἀφύη. σίναπυ δὲ
 ὅτι σίνεται τοὺς ὦπας ἐν τῇ ὀδμῇ, ὡς καὶ τὸ κρόμμυον ὅτι
 τὰς κόρας μύομεν. Ξέναρχος δὲ ὁ κωμῳδιοποιὸς ἐν Σκύθαις ἔφη
 ( II 472 K )· 
 
 τουτὶ τὸ κακὸν οὔκ ἐστ’ ἔτι 
 κακόν. τὸ θυγάτριόν γέ μου σεσινάπικεν 
 διὰ τῆς ξένης. 
 ἁλῶν δὲ καὶ ὄξους μέμνηται ὁ καλὸς Ἀριστοφάνης ἐν
 τοῖς περὶ Σθενέλου τοῦ τραγικοῦ λέγων ( I 429
 K )· 
 καὶ πῶς ἐγὼ Σθενέλου φάγοιμ’ ἂν ῥήματα; 
 εἰς ὄξος ἐμβαπτόμενος ἢ λευκοὺς ἅλας;

ἡμεῖς μὲν οὖν σοι ταῦτα, καλὲ ἄνθρωπε, ζητοῦντι
 συνεισευπορήσαμεν· σὺ δ’ ἡμῖν ἀποκρίνασθαι δίκαιος εἶ παρὰ
 τίνι ἐπὶ τοῦ ἀγγείου ἡ παροψὶς κεῖται. ἐπὶ μὲν γὰρ ὄψου
 παρεσκευασμένου ποικίλου καὶ εἴδους τινὸς τοιούτου Πλάτωνα
 οἶδα εἰρηκότα ἐν Ἑορταῖς οὕτως ( I 609 K )·
 
 ὁπόθεν ἔσοιτο μᾶζα καὶ παροψίδες. 
 ἐν δὲ Εὐρώπῃ πάλιν ἐπὶ παροψήματος διὰ πλειόνων
 εἴρηκεν, ἐν οἷς ἐστι καὶ τάδε ( I 611 K )·
 
 Α. γυνὴ καθεύδουσ’ ἐστὶν ἀργόν. Β. μανθάνω. 
 Α. ἐγρηγορυίας δ’ εἰσὶν αἱ παροψίδες 
 αὐταὶ μόνον κρεῖττον πολὺ χρῆμ’ εἰς ἡδονὴν 
 ἢ τἄλλα βεῖν οὐ γάρ τινες παροψίδες 
 εἰσ᾽, ἀντιβολῶ σ᾽; 
 κἀν τοῖς δ’ ἑξῆς δίεισιν ὥσπερ ἐπὶ παροψήματος
 λέγων τῶν παροψίδων. ἐν δὲ Φάωνι ( I 649 K )·
 
 τὰ δ’ ἀλλότρι’ ἔσθ’ ὅμοια ταῖς παροψίσι· 
 βραχὺ γάρ τι τέρψαντ’ ἐξανάλωται ταχύ. 
 Ἀριστοφάνης Δαιδάλῳ ( I 436 K )· 
 
 πάσαις γυναιξὶν ἐξ ἑνός γέ του τρόπου 
 ὥσπερ παροψὶς μοιχὸς ἐσκευασμένος.’

σιωπῶντος οὖν τοῦ Οὐλπιανοῦ, ‘ἀλλ’ ἐγώ, φησὶν ὁ Λεωνίδης,
 εἰπεῖν εἰμι δίκαιος πολλὰ ἤδη σιωπήσας· 
 πολλοῖς δ’ ἀντιλέγειν 
 κατὰ τὸν Πάριον Εὔηνον ( II 269
 B ) 
 ἔθος περὶ παντὸς ὁμοίως, 
 ὀρθῶς δ’ ἀντιλέγειν οὐκ ἔτι τοῦτ’ ἐν ἔθει· 
 καὶ πρὸς μὲν τούτους ἀρκεῖ λόγος εἷς ὁ παλαιός· 
 ‘σοὶ μὲν ταῦτα δοκοῦντ’ ἔστω, ἐμοὶ δὲ τάδε.’ 
 τοὺς ξυνετοὺς δ’ ἄν τις πείσειε τάχιστα λέγων εὖ, 
 οἵπερ καὶ ῥᾴστης εἰσὶ διδασκαλίας.

ἐπὶ τοῦ σκεύους οὖν εἴρηκεν, ὦ φιλότης Μυρτίλε, (προήρπασα
 γάρ σου τὸν λόγον) Ἀντιφάνης Βοιωτίῳ ( II 36
 K )· 
 καλέσας τε παρατίθησιν ἐν παροψίδι. 
 καὶ Ἄλεξις ἐν Ἡσιόνῃ ( II 324 K )·
 
 ὡς εἶδε τὴν τράπεζαν ἀνθρώπους δύο 
 φέροντας εἴσω ποικίλων παροψίδων 
 κόσμου βρύουσαν, οὐκ ἔτ’ εἰς ἔμ’ ἔβλεπεν. 
 καὶ ὁ τὰ εἰς Μάγνητα ἀναφερόμενα ποιήσας ἐν
 Διονύσῳ πρώτῳ ( I 7 K )· 
 καὶ ταῦτα μέν μοι τῶν κακῶν παροψίδες. 
 Ἀχαιὸς δ’ ἐν Αἴθωνι σατυρικῷ ( fr. 7
 N )· 
 κεκερματίσθω δ’ ἄλλα μοι παροψίδων 
 κάθεφθα καὶ κνισηρὰ παραφλογίσματα. 
 
 Σωτάδης δ’ ὁ κωμικὸς Παραλυτρουμένῳ ( II 449
 K )· 
 παροψὶς εἶναι φαίνομαι τῷ Κρωβύλῳ· 
 τοῦτον μασᾶται, παρακατεσθίει δ’ ἐμέ. 
 ἀμφιβόλως δ’ εἴρηται τὸ παρὰ τῷ Ξενοφῶντι ἐν πρώτῳ
 Παιδείας ( c. 3, 4 ). φησὶ γὰρ ὁ φιλόσοφος·
 ‘προσῆγεν αὐτῷ παροψίδας καὶ παντοδαπὰ ἐμβάμματα καὶ
 βρώματα.’ καὶ παρὰ τῷ τὸν Χείρωνα δὲ πεποιηκότι τὸν εἰς
 Φερεκράτην ἀναφερόμενον ( I 191 K ) ἐπὶ
 ἡδύσματος ἡ παροψὶς κεῖται καὶ οὐχ, ὡς Δίδυμος ἐν τῷ περὶ
 παρεφθορυίας λέξεως ( p. 19 Sch ), ἐπὶ τοῦ
 ἀγγείου. φησὶ γάρ· 
 νὴ τὸν Δί’ ... ὥσπερ αἱ παροψίδες 
 τὴν αἰτίαν ἔχουσ’ ἀπὸ τῶν ἡδυσμάτων, 
 οὓς ὁ καλετας ἀξιοῖ τοῦ μηθενός. 
 Νικοφῶν Σειρῆσιν ( I 777 K )· 
 ἀλλᾶς μαχέσθω περὶ ἕδρας παροψίδι. 
 Ἀριστοφάνης Δαιδάλῳ ( I 436 K )· 
 πάσαις γυναιξὶν ἐξ ἑνός γέ του τρόπου 
 ὥσπερ παροψὶς μοιχὸς ἐσκευασμένος. 
 Πλάτων Ἑορταῖς ( I 609 K )· 
 ὁπόθεν ἔσοιτο μᾶζα καὶ παροψίδες. 
 περὶ βολβῶν δ’ ἀρτύσεως καὶ σκευασίας τὸν λόγον
 ποιεῖται. οἱ δ’ Ἀττικοί, ὦ Συραττικὲ Οὐλπιανέ, καὶ ἔμβαμμα
 λέγουσιν, ὡς Θεόπομπος ἐν Εἰρήνῃ ( I 735 K )·
 
 ὁ μὲν ἄρτος ἡδύ, τὸ δὲ φενακίζειν προσὸν 
 ἔμβαμμα τοῖς ἄρτοις πονηρὸν γίνεται.

καὶ κωλῆνα δὲ λέγουσι καὶ κωλῆν. Εὔπολις Αὐτολύκῳ ( I
 269 K )· 
 
 σκέλη δὲ καὶ κωλῆνες εὐθὺ τοὐρόφου. 
 Εὐριπίδης Σκίρωνι ( fr. 678 N )· 
 οὐδὲ κωλῆνες νεβρῶν. 
 ἀπὸ δὲ τοῦ κωλέα συνῃρημένον ἐστὶν ὡς συκέα συκῆ,
 λεοντέα λεοντῆ, κωλέα κωλῆ. Ἀριστοφάνης Πλούτῳ δευτέρῳ
 ( 1128 )· 
 οἴμοι δὲ κωλῆς, ἣν ἐγὼ κατήσθιον, 
 καὶ ἐν Δαιταλεῦσι ( I 450 K )· 
 καὶ δελφακίων ἁπαλῶν κωλαῖ καὶ χναυμάτια
 πτερόεντα. 
 ἐν δὲ Πελαργοῖς ( I 504 K )· 
 κεφαλάς τ’ ἀρνῶν κωλᾶς τ᾽ ἐρίφων. 
 Πλάτων Γρυψίν ( I 604 K )· ‘ἰχθῦς,
 κωλᾶς, φύσκας’. Ἀμειψίας Κόννῳ ( I 672 K )·
 
 δίδοται μάλισθ’ ἱερώσυνα, 
 κωλῆ, τὸ πλευρὸν, ἡμίκραιρ’ ἀριστερά. 
 Ξενοφῶν Κυνηγετικῷ ( c. 5, 30 )· ‘κωλῆν
 σαρκώδη, λαγόνας ὑγράς.’ καὶ Ξενοφάνης δ’ ὁ Κολοφώνιος ἐν
 τοῖς ἐλεγείοις φησί ( II 114 B4 )· 
 πέμψας γὰρ κωλῆν ἐρίφου σκέλος ἤραο πῖον 
 ταύρου λαρινοῦ, τίμιον ἀνδρὶ λαχεῖν, 
 τοῦ κλέος Ἑλλάδα πᾶσαν ἐφίξεται οὐδ’ ἀπολήξει, 
 ἔστ’ ἂν ἀοιδάων ᾖ γένος Ἑλλαδικόν.’

ἑξῆς δὲ τούτων πολλῶν καὶ παντοδαπῶν ἐπιφερομένων ἡμεῖς
 ἐπισημανούμεθα τὰ μνήμης ἄξια. καὶ γὰρ ὀρνίθων πλῆθος ἦν
 αἰεὶ καὶ χηνῶν, ἔτι δὲ τῶν νεοσσῶν ὀρνίθων, οὓς ἵππους
 τινὲς καλοῦσι, καὶ χοίρων καὶ τῶν
 περισπουδάστων φασιανικῶν ὀρνίθων. περὶ λαχάνων οὖν
 πρότερον ἐκθέμενός σοι καὶ περὶ τῶν ἄλλων μετὰ ταῦτα
 διηγήσομαι.

ΓΟΓΓΥΛΙΔΕΣ. ταύτας Ἀπολλᾶς ἐν τῷ περὶ τῶν ἐν Πελοποννήσῳ
 πόλεων ( FHG IV 307 ) ὑπὸ Λακεδαιμονίων γάστρας
 φησὶ καλεῖσθαι. Νίκανδρος δ’ ὁ Κολοφώνιος ἐν ταῖς Γλώσσαις
 ( fr. 132 Schn ) παρὰ Βοιωτοῖς γάστρας
 ὀνομάζεσθαι τὰς κράμβας, τὰς δὲ γογγυλίδας ζεκελτίδας·
 Ἀμερίας δὲ καὶ Τιμαχίδας τὰς κολοκύντας ζεκελτίδας
 καλεῖσθαι. Σπεύσιππος δ’ ἐν δευτέρῳ Ὁμοίων ‘ῥαφανίς, φησί,
 γογγυλίς, ῥάφυς, ἀνάρρινον ὅμοια.’ τὴν δὲ ῥάφυν Γλαῦκος ἐν
 τῷ Ὀψαρτυτικῷ διὰ τοῦ π ψιλῶς
 καλεῖ ῥάπυν. τούτοις δ’ οὐδὲν ἄλλο ἐστὶν ὅμοιον εἰ μὴ ἡ νῦν
 προσαγορευομένη βουνιάς. Θεόφραστος δὲ ( h. pl. 7, 4,
 3 ) βουνιάδα μὲν οὐκ ὀνομάζει, ἄρρενα δὲ καλεῖ
 τινα γογγυλίδα, καὶ ἴσως αὕτη ἐστὶν ἡ βουνιάς. Νίκανδρος δ᾽
 ἐν τοῖς Γεωργικοῖς τῆς βουνιάδος μνημονεύει ( fr. 70
 Schn )· 
 γογγυλίδας σπείροις δὲ κυλινδρωτῆς ἐφ’ ἅλωος, 
 ὄφρ’ ἂν ἴσαι πλαθάνοισι χαμηλότεραι θαλέθωσι. 
 βουνιὰς ἀλλ’ εἴσω ῥαφάνοις, εἴσω λαθαρωκοι. 
 γογγυλίδος δισσὴ γὰρ ἰδ’ ἐκ ῥαφάνοιο γενέθλη 
 μακρή τε στιφρή τε φαείνεται ἐν πρασιῇσι. 
 Κηφισιακῶν δὲ γογγυλίδων μνημονεύει Κράτης ἐν
 Ῥήτορσιν ( I 138 K ) οὕτως· 
 κηφισιακαῖσι γογγυλίσιν ὅμοια πάνυ. 
 
 Θεόφραστος δὲ ( h. pl. 7, 4, 3 )
 γογγυλίδων φησὶν εἶναι γένη δύο, ἄρρεν καὶ θῆλυ· γίνεσθαι
 δ’ ἄμφω ἐκ τοῦ αὐτοῦ σπέρματος. Ποσειδώνιος δ’ ὁ ἀπὸ τῆς
 στοᾶς ἐν τῇ ἑβδόμῃ καὶ εἰκοστῇ τῶν ἱστοριῶν ( FHG III
 262 ) περὶ τὴν Δαλματίαν φησὶ γίγνεσθαι γογγυλίδας
 ἀκηπεύτους καὶ ἀγρίους σταφυλίνους. Δίφιλος δ’ ὁ Σίφνιος
 ἰατρὸς ‘ἡ γογγυλίς, φησί, λεπτυντική ἐστι καὶ δριμεῖα καὶ
 δύσπεπτος, ἔτι δὲ πνευματωτική. κρείττων δέ, φησίν, ἡ
 βουνιὰς καθέστηκεν· γλυκυτέρα γάρ ἐστι καὶ πεπτικωτέρα πρὸς
 τῷ εὐστόμαχος εἶναι καὶ τρόφιμος. ἡ δὲ ὀπτωμένη, φησί,
 γογγυλὶς μᾶλλον πέττεται, περιττότερον δὲ λεπτύνει.’ ταύτης
 μνημονεύει Εὔβουλος ἐν Ἀγκυλίωνι οὕτως ( II 165
 K )· 
 ὀπτήσιμον γογγυλίδα ταυτηνὶ φέρω. 
 καὶ Ἄλεξις ἐν Θεοφορήτῳ ( II 325 K )·
 
 λαλῶ Πτολεμαίῳ γογγυλίδος ὀπτῶν τόμους. 
 ἡ δὲ ταριχευομένη γογγυλὶς λεπτυντικωτέρα ἐστὶ τῆς
 ἑφθῆς καὶ μάλιστα ἡ διὰ νάπυος γινομένη, ὥς φησιν ὁ
 Δίφιλος.

ΚΡΑΜΒΗ. Εὔδημος ὁ Ἀθηναῖος ἐν τῷ περὶ λαχάνων κράμβης φησὶν
 εἶναι γένη τρία, τῆς τε καλουμένης ἁλμυρίδος καὶ λειοφύλλου
 καὶ σελινούσσης· τῇ δ’ ἡδονῇ πρώτην κεκρίσθαι τὴν ἁλμυρίδα.
 ‘φύεται δ’ ἐν Ἐρετρίᾳ καὶ Κύμῃ καὶ Ῥόδῳ, ἔτι δὲ Κνίδῳ καὶ
 Ἐφέσῳ· ἡ δὲ λειόφυλλος ἀνὰ πᾶσαν, φησί, χώραν γίγνεται. ἡ
 δὲ σελινοῦσσα τὴν ὀνομασίαν ἔχει διὰ τὴν οὐλότητα· ἐμφερὴς
 γάρ ἐστι σελίνῳ καὶ κατὰ τὴν ἄλλην πύκνωσιν.’ Θεόφραστος δὲ
 οὕτως γράφει ( h. pl. 7, 4,
 4 )· ‘τῆς δὲ ῥαφάνου (λέγω δὲ τὴν κράμβην) ἣ μέν
 ἐστιν οὐλόφυλλος, ἣ δὲ ἀγρία.’ Δίφιλος δ’ ὁ Σίφνιός φησι·
 ‘κράμβη δὲ καλλίστη γίνεται καὶ γλυκεῖα ἐν Κύμῃ, ἐν δὲ
 Ἀλεξανδρείᾳ πικρά. τὸ δ’ ἐκ Ῥόδου φερόμενον σπέρμα εἰς
 Ἀλεξάνδρειαν ἐπὶ ἐνιαυτὸν γλυκεῖαν ποιεῖ τὴν κράμβην, μεθ᾽
 ὃν χρόνον πάλιν ἐπιχωριάζει. Νίκανδρος δ’ ἐν Γεωργικοῖς
 ( fr. 85 Schn. )· 
 λείη μὲν κράμβη, ὁτὲ δ’ ἀγριὰς ἐμπίπτουσα 
 σπειρομένῃς πολύφυλλος ἐνήβησε πρασιῇσιν 
 ἢ οὔλη καπυροῖσιν ὀραμνῖτις πετάλοισιν 
 ἢ ἐπιφοινίσσουσα καὶ αὐχμηρῇσιν ὁμοίη 
 βατραχέη κύμη τε κακόχροος, ἣ μὲν ἔοικε 
 πέλμασιν, οἷσι πέδιλα παλίμβολα κασσύουσιν· 
 ἣν μάντιν λαχάνοισι παλαιόγονοι ἐνέπουσιν. 
 μήποτε δὲ ὁ Νίκανδρος μάντιν κέκληκε τὴν κράμβην
 ἱερὰν οὖσαν, ἐπεὶ καὶ παρ’ Ἱππώνακτι ἐν τοῖς ἰάμβοις ἐστί
 τι λεγόμενον τοιοῦτον ( II 475 B )· 
 ὁ δ’ ἐξολισθὼν ἱκέτευε τὴν κράμβην 
 τὴν ἑπτάφυλλον, ᾗ θύεσκε Πανδώρη 
 Θαργηλίοισιν ἔγχυτον πρὸ φαρμάκου. 
 καὶ Ἀνάνιος δέ φησι ( II 502 B )·
 
 καὶ σὲ πολλὸν ἀνθρώπων 
 ἐγὼ φιλέω μάλιστα, ναὶ μὰ τὴν κράμβην. 
 καὶ Τηλεκλείδης Πρυτάνεσιν ( I 216 K )
 ‘ναὶ μὰ τὰς κράμβας’ ἔφη. καὶ Ἐπίχαρμος ἐν Γᾷ καὶ Θαλάσσᾳ
 ( p. 224 L ) ‘ναὶ μὰ τὰν κράμβαν’. Εὔπολις
 Βάπταις ( I 275 K ) ‘ναὶ μὰ
 τὴν κράμβην’. ἐδόκει δὲ Ἰωνικὸς εἶναι ὁ ὅρκος· καὶ οὐ
 παράδοξον εἰ κατὰ τῆς κράμβης τινὲς ὤμνυον, ὁπότε καὶ Ζήνων
 ὁ Κιτιεὺς ὁ τῆς στοᾶς κτίστωρ μιμούμενος τὸν κατὰ τῆς κυνὸς
 ὅρκον Σωκράτους καὶ αὐτὸς ὤμνυε τὴν κάππαριν, ὡς Ἔμπεδός
 φησιν ἐν Ἀπομνημονεύμασιν ( FHG IV 403 ).

Ἀθήνησι δὲ καὶ ταῖς τετοκυίαις κράμβη παρεσκευάζετο ὥς τι
 ἀντιφάρμακον εἰς τροφήν. Ἔφιππος γοῦν ἐν Γηρυόνῃ φησίν
 ( II 251 K )· 
 ἔπειτα πῶς 
 οὐ στέφανος οὐδείς ἐστι πρόσθε τῶν θυρῶν, 
 οὐ κνῖσα κρούει ῥινὸς ὑπεροχὰς ἄκρας 
 Ἀμφιδρομίων ὄντων; ἐν οἷς νομίζεται 
 ὀπτᾶν τε τυροῦ Χερρονησίτου τόμους 
 ἕψειν τ’ ἐλαίῳ ῥάφανον ἠγλαισμένην 
 πνίγειν τε παχέων ἀρνίων στηθύνια 
 τίλλειν τε φάττας καὶ κίχλας ὁμοῦ σπίνοις 
 κοινῇ τε χναύειν τευθίσιν σηπίδια 
 πιλεῖν τε πολλὰς πλεκτάνας ἐπιστρεφῶς 
 πίνειν τε πολλὰς κύλικας εὐζωρεστέρας. 
 Ἀντιφάνης δ’ ἐν Παρασίτῳ ὡς εὐτελοῦς βρώματος τῆς
 κράμβης μέμνηται ἐν τούτοις ( II 86 K )· 
 οἷα δ’ ἐστὶν οἶσθα νῦν· 
 ἄρτοι, σκόροδα, τυρός, πλακοῦντες, πράγματα 
 ἐλευθέρι᾽, οὐ τάριχος οὐδ’ ἡδύσμασιν 
 ἄρνεια καταπεπασμέν’ οὐδὲ θρυμματὶς 
 τεταραγμένη καὶ λοπάδες ἀνθρώπων φθοραί. 
 
 καὶ μὴν ῥαφάνους γ’ ἕψουσι λιπαράς, ὦ θεοί, 
 ἔτνος θ’ ἅμ’ αὐταῖς πίσινον. 
 Δίφιλος δ’ ἐν Ἀπλήστῳ ( II 544 K )·
 
 ἥκει φερόμεν’ αὐτόματα πάντα τἀγαθά, 
 ῥάφανος λιπαρά, σπλαγχνίδια πολλά, σαρκία 
 ἁπαλώτατ᾽, οὐδὲν μὰ Δία τοῖς ἐμοῖς βλίτοις 
 ὅμοια πράγματ’ οὐδὲ ταῖς ....... 
 θλασταῖς ἐλάαις. 
 Ἀλκαῖος Παλαίστρᾳ ( I 762 K )· 
 ἤδη δ’ ἧψε χύτραν ῥαφάνων. 
 Πολύζηλος δ’ ἐν Μουσῶν γοναῖς κράμβας αὐτὰς
 ὀνομάζων φησί ( I 792 K )· 
 ὑψιπέταλοί τε κράμβαι συχναί.

ΣΕΥΤΛΑ. τούτων φησὶν ὁ Θεόφραστος ( h. pl. 7, 4,
 4 ) εὐχυλότερον εἶναι τὸ λευκὸν τοῦ μέλανος καὶ
 ὀλιγοσπερμότερον καὶ καλεῖσθαι Σικελικόν. ‘ἡ δὲ σευτλὶς
 ἕτερον, φησί, τοῦ τεύτλου ἐστί.’ διὸ καὶ Δίφιλος ὁ
 κωμῳδιοποιὸς ἐν Ἥρωι δράματι ( II 557 K )
 ἐπιτιμᾷ τινι ὡς κακῶς λέγοντι καὶ ‘τὰ τεῦτλα τευτλίδας
 καλῶν’. Εὔδημος δ’ ἐν τῷ περὶ λαχάνων δʹ γένη
 φησὶν εἶναι τεύτλων, σπαστόν, καυλωτόν, λευκόν, πάνδημον·
 τοῦτο δ’ εἶναι τῇ χρόᾳ φαιόν. Δίφιλος δ’ ὁ Σίφνιος τὸ
 σευτλίον φησὶν εὐχυλότερον εἶναι τῆς κράμβης καὶ
 θρεπτικώτερον μετρίως· ἐκζεστὸν δὲ καὶ λαμβανόμενον μετὰ
 νάπυος λεπτυντικώτερον εἶναι καὶ ἑλμίνθων φθαρτικόν.
 εὐκοιλιώτερον δὲ τὸ λευκόν, τὸ δὲ μέλαν 
 οὐρητικώτερον. ὑπάρχειν δ’ αὐτῶν καὶ τὰς ῥίζας εὐστομωτέρας
 καὶ πολυτροφωτέρας.

ΣΤΑΦΥΛΙΝΟΣ. ‘οὗτος δριμύς ἐστι, φησὶν ὁ Δίφιλος, ἱκανῶς δὲ
 θρεπτικὸς καὶ εὐστόμαχος μέσως διαχωρητικός τε καὶ
 πνευματώδης, δύσπεπτος, οὐρητικὸς ἱκανῶς, διεγερτικὸς πρὸς
 ἀφροδίσια· διὸ καὶ ὑπ’ ἐνίων φίλτρον καλεῖται.’ Νουμήνιος
 δ’ ἐν τῷ Ἁλιευτικῷ φησι· 
 φύλλων δ’ ὅσσ’ ἄσπαρτα τά τ’ ἐρρίζωται ἀρούραις 
 χείματος ἠδ’ ὁπόταν πολυάνθεμον εἶαρ ἵκηται, 
 αὐχμηρὴν σκόλυμόν τε καὶ ἀγριάδα σταφυλῖνον, 
 ῥάφιν τ’ ἔμπεδον καὶ καυκαλίδ’ ἀγροιῶτιν. 
 Νίκανδρος δ’ ἐν δευτέρῳ Γεωργικῶν φησιν ( fr.
 71 Schn )· 
 ἐν δέ τε καὶ μαράθου καυλὸς βαθύς, ἐν δέ τε ῥίζαι 
 πετραίου, σὺν δ’ αὐτὸς ἐπαυχμήεις σταφυλῖνος, 
 σμυρνεῖον σόγκος τε κυνόγλωσσός τε σέρις τε· 
 σὺν καὶ ἄρου δριμεῖα καταψήχοιο πέτηλα 
 ἠδ’ ὅπερ ὄρνιθος κλέεται γάλα. 
 μνημονεύει τοῦ σταφυλίνου καὶ Θεόφραστος. Φαινίας
 δ’ ἐν εʹ περὶ φυτῶν γράφει οὕτως· ‘κατὰ δὲ τὴν
 αὐτοῦ τοῦ σπέρματος φύσιν ὁ καλούμενος σὴψ καὶ τὸ τοῦ
 σταφυλίνου σπέρμα.’ κἀν τῷ πρώτῳ δέ φησι· ‘πετασώδη τὴν τῶν
 σπερμάτων ἀπείληφε φύσιν ἄννησον,
 μάραθον, σταφυλῖνος, καυκαλίς, κώνειον, κόριον, σκίλλα, ἣν
 ἔνιοι μυηφόνον.’ ἐπεὶ δὲ ἄρου ἐμνημόνευσεν ὁ Νίκανδρος,
 προσαποδοτέον ὅτι καὶ Φαινίας ἐν τῷ προειρημένῳ βιβλίῳ
 γράφει οὕτως· ‘δρακόντιον, ὃ ἔνιοι ἄρον ἀρωνια.’ τὸν δὲ
 σταφυλῖνον Διοκλῆς ἐν πρώτῳ Ὑγιεινῶν ἀσταφυλῖνον καλεῖ. τὸ
 δὲ καρτὸν καλούμενον (μέγας δ’ ἐστὶν καὶ εὐαυξὴς
 σταφυλῖνος) εὐχυλότερόν ἐστι τοῦ σταφυλίνου καὶ μᾶλλον
 θερμαντικώτερον, οὐρητικώτερον, εὐστόμαχον, εὐοικονόμητον,
 ὡς ὁ Δίφιλος ἱστορεῖ.

ΚΕΦΑΛΩΤΟΝ. τοῦτο καὶ πράσιον καλεῖσθαί φησιν ὁ αὐτὸς
 Δίφιλος καὶ εὐχυλότερον εἶναι τοῦ καρτοῦ. εἶναι δὲ καὶ αὐτὸ
 μέσως λεπτυντικόν, θρεπτικόν τε καὶ πνευματῶδες. Ἐπαίνετος
 δ’ ἐν Ὀψαρτυτικῷ τὰ κεφαλωτὰ καλεῖσθαί φησι γηθυλλίδας.
 τοῦτο δὲ τὸ ὄνομα μνήμης εὑρίσκω τετυχηκὸς παρὰ μὲν Εὐβούλῳ
 ἐν Πορνοβοσκῷ οὕτως ( II 195 K )· 
 οὐκ ἂν δυναίμην ἐμφαγεῖν ἄρτον τινά· 
 παρὰ Γναθαινίῳ γὰρ ἄρτι κατέφαγον, 
 ἕψουσαν αὐτὴν καταλαβὼν γηθυλλίδας. 
 οἳ δὲ τὸ γήθυον καλούμενον τοῦτό φασιν εἶναι, οὗ
 μνημονεύει Φρύνιχος ἐν Κρόνῳ ( I 373 K )· ὅπερ
 ἐξηγούμενος δρᾶμα Δίδυμος ὅμοιά φησιν εἶναι τὰ γήθυα τοῖς
 λεγομένοις ἀμπελοπράσοις, τὰ δ’ αὐτὰ καὶ γηθυλλίδας
 λέγεσθαι. μνημονεύει τῶν γηθυλλίδων καὶ Ἐπίχαρμος ἐν
 Φιλοκτήτῃ οὕτως ( p. 253 L )· ‘ἐν δὲ σκόροδα δύο καὶ γαθυλλίδες δύο.’ Ἀριστοφάνης
 Αἰολοσίκωνι δευτέρῳ ( I 393 K )· 
 τῶν δὲ γηθύων 
 ῥίζας ἐχούσας σκοροδομίμητον φύσιν. 
 Πολέμων δ’ ὁ περιηγητὴς ἐν τῷ περὶ Σαμοθρᾴκης
 ( fr. 36 Pr ) καὶ κιττῆσαί φησι τῆς
 γηθυλλίδος τὴν Λητώ, γράφων οὕτως· ‘διατέτακται παρὰ
 Δελφοῖς τῇ θυσίᾳ τῶν Θεοξενίων, ὃς ἂν κομίσῃ γηθυλλίδα
 μεγίστην τῇ Λητοῖ, λαμβάνειν μοῖραν ἀπὸ τῆς τραπέζης.
 ἑώρακα δὲ καὶ αὐτὸς οὐκ ἐλάττω γηθυλλίδα γογγυλίδος καὶ τῆς
 στρογγύλης ῥαφανῖδος. ἱστοροῦσι δὲ τὴν Λητὼ κύουσαν τὸν
 Ἀπόλλωνα κιττῆσαι γηθυλλίδος· διὸ δὴ τῆς τιμῆς τετυχηκέναι
 ταύτης.’

ΚΟΛΟΚΥΝΤΗ. χειμῶνος δὲ ὥρᾳ ποτὲ κολοκυντῶν ἡμῖν
 περιενεχθεισῶν πάντες ἐθαυμάζομεν νεαρὰς εἶναι νομίζοντες,
 καὶ ὑπεμιμνησκόμεθα ὧν ἐν Ὥραις ὁ χαρίεις Ἀριστοφάνης εἶπεν
 ἐπαινῶν τὰς καλὰς Ἀθήνας ἐν τούτοις ( I 536 K )·
 
 ὄψει δὲ χειμῶνος μέσου σικυούς, βότρυς, ὀπώραν, 
 στεφάνους ἴων, ....., κονιορτὸν ἐκτυφλοῦντα. 
 αὑτὸς δ’ ἀνὴρ πωλεῖ κίχλας, ἀπίους, σχαδόνας,
 ἐλάας, 
 πυόν, χόρια, χελιδόνια, τέττιγας, ἐμβρύεια. 
 ὑρίσους δ’ ἴδοις ἂν νιφομένους σύκων ὁμοῦ τε
 μύρτων· 
 ἔπειτα κολοκύντας ὁμοῦ ταῖς γογγυλίσιν ἀροῦσιν, 
 ὥστ’ οὐκ ἔτ’ οὐδεὶς οἶδ’ ὁπηνίκ’ ἐστὶ τοὐνιαυτοῦ. 
 .... μέγιστον ἀγαθόν, εἴπερ ἔστι δι’ ἐνιαυτοῦ 
 ὅτου τις ἐπιθυμεῖ λαβεῖν. Β. κακὸν μὲν οὖν μέγιστον·
 
 
 εἰ μὴ γὰρ ἦν, οὐκ ἂν ἐπεθύμουν οὐδ’ ἂν
 ἐδαπανῶντο. 
 ἐγὼ δὲ τοῦτ’ ὀλίγον χρόνον χρήσας ἀφειλόμην ἄν. 
 Α. κἄγωγε ταῖς ἄλλαις πόλεσι δρῶ ταῦτα πλὴν
 Ἀθηνῶν. 
 τούτοις δ’ ὑπάρχει ταῦτ᾽, ἐπειδὴ | τοὺς θεοὺς
 σέβουσιν. 
 Β. ἀπέλαυσαν ἄρα σέβοντες ὑμᾶς, ὡς σὺ φής, τιητί; 
 Αἴγυπτον αὐτῶν τὴν πόλιν πεποίηκας ἀντ’ Ἀθηνῶν. 
 ἐθαυμάζομεν οὖν τὰς κολοκύντας μηνὶ Ἰανουαρίῳ
 ἐσθίοντες· χλωραί τε γὰρ ἦσαν καὶ τὸ ἴδιον ἀπεδίδοσαν τοῦ
 χυμοῦ. ἐτύγχανον δ’ οὖσαι τῶν συντεθειμένων ὑπὸ τῶν τὰ
 τοιαῦτα μαγγανεύειν εἰδότων ὀψαρτυτῶν. ἐζήτει οὖν ὁ
 Λαρήνσιος εἰ καὶ τὴν χρῆσιν ταύτην ἠπίσταντο οἱ ἀρχαῖοι.
 καὶ ὁ Οὐλπιανὸς ἔφη· ‘Νίκανδρος ὁ Κολοφώνιος ἐν τῷ δευτέρῳ
 τῶν Γεωργικῶν μνημονεύει ταύτης τῆς χρήσεως σικύας ὀνομάζων
 τὰς κολοκύντας· οὕτως γὰρ ἐκαλοῦντο, ὡς πρότερον εἰρήκαμεν·
 λέγει δ’ οὕτως ( fr. 72 Schn )· 
 αὐτὰς μὴν σικύας τμήγων ἀνὰ κλώσμασι πείραις, 
 ἠέρι δὲ ξήρανον· ἐπεγκρεμάσαιο δὲ καπνῷ, 
 χείμασιν ὄφρ’ ἂν δμῶες ἅλις περιχανδέα χύτρον 
 πλήσαντες ῥοφέωσιν ἀεργέες, ἔνθα τε μέτρια 
 ὄσπρια πανσπερμηδὸν ἐπεγχεύῃσιν ἀλετρίς. 
 τῇ ἔνι μὲν σικύης ὅρμους βάλον ἐκπλύναντες, 
 ἐν δὲ μύκην σειράς τε πάλαι λαχάνοισι πλακείσας 
 αὐλοτέροις καυλοῖς τε μιγήμεναι εὐφαοριζη.’

ΟΡΝΕΙΣ. ἐπεὶ δὲ καὶ ὄρνεις ἐπῆσαν ταῖς κολοκύνταις καὶ
 ἄλλοις κνιστοῖς λαχάνοις (οὕτως δ’ εἴρηκεν Ἀριστοφάνης ἐν Δηλίᾳ ( I 592. II 43
 K ) τὰ σύγκοπτα λάχανα, κνιστὰ ἢ στέμφυλα), ὁ
 Μυρτίλος ἔφη· ‘ἀλλὰ μὴν καὶ ὄρνιθας καὶ ὀρνίθια νῦν μόνως ἡ
 συνήθεια καλεῖ τὰς θηλείας, ὧν ὁρῶ περιφερόμενον πλῆθος
 (καὶ Χρύσιππος δ’ ὁ φιλόσοφος ἐν τῷ πέμπτῳ περὶ τοῦ καλοῦ
 καὶ τῆς ἡδονῆς γράφει οὕτως· ‘καθάπερ τινὲς τὰς λευκὰς
 ὄρνιθας τῶν μελαινῶν ἡδίους εἶναι μᾶλλονʼ), ἀλεκτρυόνας δὲ
 καὶ ἀλεκτοριδέας τοὺς ἄρρενας· τῶν ἀρχαίων δὲ τὸ ὄρνις καὶ
 ἀρσενικῶς καὶ θηλυκῶς λεγόντων ἐπ’ ἄλλων ὀρνέων, οὐ περὶ
 τούτου τοῦ εἰδικοῦ, περὶ οὗ φησιν ἡ συνήθεια ὄρνιθας
 ὠνήσασθαι. Ὅμηρος μὲν οὖν φησι· 
 Od. 2.181 
 
 ὄρνιθες δέ τε πολλοὶ ὑπ’ αὐγὰς ἠελίοιο. 
 
 καὶ ἀλλαχόθι θηλυκῶς ( Il.
 14.290 ) ‘ὄρνιθι λιγυρῇ.’ καί · 
 Il. 9.323 
 
 ὡς δ’ ὄρνις ἀπτῆσι νεοσσοῖσι προφέρῃσι 
 μάστακ᾽, ἐπεί κε λάβῃσι, κακῶς δέ τέ οἱ πέλει
 αὐτῇ. 
 
 Μένανδρος δ’ ἐν Ἐπικλήρῳ πρώτῃ σαφῶς τὸ ἐπὶ τῆς
 συνηθείας φησὶν ἐμφανίζων οὕτως ( IV 118 M )·
 ‘ἀλεκτρυών τις ἐκεκράγει μέγα. οὐ σοβήσετ’ ἔξω, φησί, τὰς
 ὄρνιθας ἀφ’ ἡμῶν;’ καὶ πάλιν· 
 αὕτη ποτ’ ἐξεσόβησε τὰς ὄρνις μόλις. 
 ὀρνίθια δ’ εἴρηκε Κρατῖνος ἐν Νεμέσει οὕτως
 ( I 50 K )· ‘τἄλλα πάντ’ ὀρνίθια.’ ἐπὶ δὲ τοῦ
 ἀρσενικοῦ οὐ μόνον ὄρνιν ἀλλὰ καὶ ὄρνιθα. ὁ αὐτὸς Κρατῖνος
 ἐν τῷ αὐτῷ δράματι· ‘ὄρνιθα φοινικόπτερον.’ καὶ πάλιν
 ( I 48 K )· 
 
 ὄρνιθα τοίνυν δεῖ σε γίγνεσθαι μέγαν. 
 καὶ Σοφοκλῆς Ἀντηνορίδαις ( fr. 134
 N )· 
 ὄρνιθα καὶ κήρυκα καὶ διάκονον. 
 Αἰσχύλος Καβείροις ( fr. 90 N )· 
 ὄρνιθα δ’ οὐ ποιῶ σε τῆς ἐμῆς ὁδοῦ. 
 Ξενοφῶν δ’ ἐν δευτέρῳ Παιδείας ( I 6,
 39 )· ‘ἐπὶ μὲν τοὺς ὄρνιθας τῷ ἰσχυροτάτῳ
 χειμῶνι.’ Μένανδρος Διδύμαις ( IV 104 M )·
 ‘ὄρνεις φέρων ἐλήλυθα.’ καὶ ἑξῆς ‘ὄρνιθας ἀποστέλλει’
 φησίν. ὅτι δὲ καὶ ἐπὶ τοῦ πληθυντικοῦ ὄρνις λέγουσι
 πρόκειται τὸ Μενάνδρειον μαρτύριον ( Litt. c )·
 ἀλλὰ καὶ Ἀλκμάν πού φησι ( fr. 28 B4 )· 
 ἄυσαν δ’ ἄπρακτα νεάνιδες 
 ὥστ’ ὄρνις ἱέρακος ὑπερπταμένω. 
 καὶ Εὔπολις ἐν Δήμοις ( I 283 K )·
 
 οὐ δεινὸν οὖν κριοὺς μὲν ἐκγεννᾶν τέκνα 
 ὄρνις θ’ ὁμοίους τοὺς νεοττοὺς τῷ πατρί;

τὸν δ’ ἀλεκτρυόνα ἐκ τῶν ἐναντίων οἱ ἀρχαῖοι καὶ θηλυκῶς
 εἰρήκασι. Κρατῖνος Νεμέσει ( I 48 K )· 
 Λήδα, σὸν ἔργον· δεῖ σ’ ὅπως εὐσχήμονος 
 ἀλεκτρυόνος μηδὲν διοίσει τοὺς τρόπους, 
 ἐπὶ τῷδ’ ἐπῴζουσ᾽, ὡς ἂν ἐκλέψῃς καλὸν 
 ἡμῖν τι καὶ θαυμαστὸν ἐκ τοῦδ’ ὄρνεον. 
 Στράττις Ψυχασταῖς ( I 728 K )· 
 αἱ δ’ ἀλεκτρυόνες ἅπασαι 
 καὶ τὰ χοιρίδια τέθνηκε 
 καὶ τὰ μίκρ’ ὀρνίθια. 
 Ἀναξανδρίδης Τηρεῖ ( II 156 K )· 
 
 ὀχευομένους δὲ τοὺς κάπρους 
 καὶ τὰς ἀλεκτρυόνας θεωροῦσ’ ἄσμενοι. 
 ἐπεὶ δὲ τοῦ κωμικοῦ τούτου ἐμνήσθην καὶ οἶδα τὸ
 δρᾶμα τὸν Τηρέα αὐτοῦ μὴ κεκριμένον ἐν τοῖς πρώτοις,
 ἐκθήσομαι ὑμῖν, ἄνδρες φίλοι, εἰς κρίσιν ἃ εἴρηκε περὶ
 αὐτοῦ Χαμαιλέων ὁ Ἡρακλεώτης ἐν ἕκτῳ περὶ κωμῳδίας
 ( fr. 17 Koepke ) γράφων ὧδε· ‘Ἀναξανδρίδης
 διδάσκων ποτὲ διθύραμβον Ἀθήνησιν εἰσῆλθεν ἐφ’ ἵππου καὶ
 ἀπήγγειλέν τι τῶν ἐκ τοῦ ᾄσματος. ἦν δὲ τὴν ὄψιν καλὸς καὶ
 μέγας καὶ κόμην ἔτρεφε καὶ ἐφόρει ἁλουργίδα καὶ κράσπεδα
 χρυσᾶ. πικρὸς δ’ ὢν τὸ ἦθος ἐποίει τι τοιοῦτο περὶ τὰς
 κωμῳδίας· ὅτε γὰρ μὴ νικῴη, λαμβάνων ἔδωκεν εἰς τὸν
 λιβανωτὸν κατατεμεῖν καὶ οὐ μετεσκεύαζεν ὥσπερ οἱ πολλοί.
 καὶ πολλὰ ἔχοντα κομψῶς τῶν δραμάτων ἠφάνιζε, δυσκολαίνων
 τοῖς θεαταῖς διὰ τὸ γῆρας.’ λέγεται δ’ εἶναι τὸ γένος
 Ῥόδιος ἐκ Καμίρου. θαυμάζω οὖν πῶς καὶ ὁ Τηρεὺς περιεσώθη
 μὴ τυχὼν νίκης καὶ ἄλλα δράματα τῶν ὁμοίων τοῦ αὐτοῦ. καὶ
 Θεόπομπος δὲ ἐν Εἰρήνῃ ἐπὶ τῆς θηλείας ἔταξε τὸν ἀλεκτρυόνα
 λέγων οὕτως ( I 735 K )· 
 ἄχθομαι δ’ ἀπολωλεκὼς 
 ἀλεκτρυόνα τίκτουσαν ᾠὰ πάγκαλα. 
 καὶ Ἀριστοφάνης Δαιδάλῳ ( I 435 K )·
 
 ᾠὸν μέγιστον τέτοκεν, ὡς ἀλεκτρυών. 
 καὶ πάλιν· 
 πολλαὶ τῶν ἀλεκτρυόνων βίᾳ 
 ὑπηνέμια τίκτουσιν ᾠὰ πολλάκις. 
 ἐν δὲ Νεφέλαις διδάσκων τὸν πρεσβύτην περὶ
 ὀνόματος διαφορᾶς φησι ( 665 )· 
 
 νῦν δὲ πῶς με χρὴ καλεῖν; 
 Β. ἀλεκτρύαιναν, τὸν δ’ ἕτερον ἀλέκτορα. 
 λέγεται δὲ καὶ ἀλεκτορὶς καὶ ἀλέκτωρ. Σιμωνίδης
 ‘ἱμερόφων’ ἀλέκτωρ’ ἔφη ( fr. 80 B ). Κρατῖνος
 Ὥραις ( I 91 K )· 
 ὥσπερ ὁ Περσικὸς ὥραν πᾶσαν καναχῶν ὁλόφωνος 
 ἀλέκτωρ. 
 εἴρηται δ’ οὕτως ἐπειδὴ καὶ ἐκ τοῦ λέκτρου ἡμᾶς
 διεγείρει. οἱ δὲ Δωριεῖς λέγοντες ὄρνιξ τὴν γενικὴν διὰ τοῦ
 χ λέγουσιν ὄρνιχος. Ἀλκμὰν δὲ
 διὰ τοῦ σ τὴν εὐθεῖαν ἐκφέρει
 ( fr. 26, 4 B4 )· ‘ἁλιπόρφυρος εἴαρος ὄρνις.’
 καὶ τὴν γενικήν ( fr. 67 )· ‘οἶδα δ’ ὀρνίχων
 νόμως πάντων.’

ΔΕΛΦΑΞ. Ἐπίχαρμος τὸν ἄρρενα χοῖρον οὕτως καλεῖ ἐν Ὀδυσσεῖ
 αὐτομόλῳ ( p. 247 L )· 
 δέλφακά τε τῶν γειτόνων 
 τοῖς Ἐλευσινίοις φυλάσσων δαιμονίως ἀπώλεσα 
 οὐχ ἑκών· καὶ ταῦτα δή με συμβολατεύειν ἔφα 
 τοῖς Ἀχαιοῖσιν προδιδόμειν τ’ ὤμνυέ με τὸν
 δέλφακα. 
 καὶ Ἀναξίλας δ’ ἐν Κίρκῃ καὶ ἀρσενικῶς εἴρηκε τὸν
 δέλφακα καὶ ἐπὶ τοῦ τελείου τέθεικε τοὔνομα εἰπών ( II
 266 K )· 
 τοὺς μὲν ὀρεινόμους ὑμῶν ποιήσει δέλφακας
 ὑλιβάτους, 
 τοὺς δὲ πάνθηρας, ἄλλους ἀγρώστας λύκους, 
 λέοντας. 
 ἐπὶ δὲ τῶν θηλειῶν τοὔνομα τάττει Ἀριστοφάνης Ταγηνισταῖς ( I 522 K ) ‘ἢ
 δέλφακος ὀπωρινῆς ἠτριαῖον’. καὶ ἐν Ἀχαρνεῦσιν ( v.
 786 )· 
 νέα γάρ ἐστιν· ἀλλὰ δελφακουμένα 
 ἕξει μεγάλην τε καὶ παχεῖαν κἠρυθράν. 
 ἀλλ’ αἰ τράφεν λῇς, ἅδε τοι χοῖρος καλά. 
 καὶ Εὔπολις ἐν Χρυσῷ γένει. καὶ Ἱππῶναξ δ’ ἔφη
 ( fr. 70b B ) ‘ὡς Ἐφεσίη δέλφαξ’. κυρίως δ᾽
 αἱ θήλειαι οὕτως λεχθεῖεν ἂν αἱ δελφύας ἔχουσαι· οὕτως δὲ
 αἱ μῆτραι καλοῦνται καὶ οἱ ἀδελφοὶ ἔνθεν ἐτυμολογοῦνται.
 περὶ δὲ τῆς ἡλικίας τοῦ ζῴου Κρατῖνός φησιν ἐν Ἀρχιλόχοις
 ( I 12 K )· 
 ἤδη δέλφακες, χοῖροι δὲ τοῖσιν ἄλλοις. 
 Ἀριστοφάνης δ’ ὁ γραμματικὸς ἐν τῷ περὶ ἡλικιῶν
 φησι ( p. 102 N )· ‘τῶν δὲ συῶν τὰ μὲν ἤδη
 συμπεπηγότα δέλφακες, τὰ δ’ ἁπαλὰ καὶ ἔνικμα χοῖροι. ἔνθεν
 τὸ Ὁμηρικὸν σαφὲς γίνεται· 
 Od. 14.80 
 
 τά τε δμώεσσι πάρεστι 
 χοίρε᾽, ἀτὰρ σιάλους γε σύας μνηστῆρες
 ἔδουσι.’ 
 
 Πλάτων δ’ ὁ κωμῳδιοποιὸς ἐν Ποιητῇ ἀρρενικῶς ἔφη
 ( I 631 K ) ‘τὸν δέλφακα ἀπῆγε σιγῇ’. ἦν δὲ
 καὶ παλαιὸς νόμος, ὥς φησιν Ἀνδροτίων ( FHG I
 375 ), τῆς ἐπιγονῆς ἕνεκα τῶν θρεμμάτων μὴ
 σφάττειν πρόβατον ἄπεκτον ἢ ἄτοκον· διὸ τὰ ἤδη τέλεια
 ἤσθιον· 
 ἀτὰρ σιάλους γε σύας μνηστῆρες ἔδουσι ( Od. 14.81 ). 
 καὶ νῦν δὲ τὴν τῆς Ἀθηνᾶς ἱέρειαν οὐ θύειν ἀμνὴν
 οὐδὲ τυροῦ γεύεσθαι. καὶ κατὰ χρόνον δέ τινα ἐκλιπόντων τῶν
 βοῶν, φησὶν ὁ Φιλόχορος ( FHG I 394 ),
 νομοθετηθῆναι διὰ τὴν σπάνιν ἀπέχεσθαι αὐτοὺς τῶν ζῴων, συνάγειν βουλομένους καὶ πληθῦσαι
 τῷ μὴ καταθύεσθαι. χοῖρον δ’ οἱ Ἴωνες καλοῦσι τὴν θήλειαν,
 ὡς Ἱππῶναξ ( fr. 40 B4 )· 
 σπονδῇ τε καὶ σπλάγχνοισιν ἀγρίης χοίρου. 
 καὶ Σοφοκλῆς Ἐπιταιναρίοις ( fr. 211
 N )· 
 τοιγὰρ ϊωδὴ φυλάξαι χοῖρος ὥστε δεσμίων. 
 Πτολεμαῖος δ’ ὁ τῆς Αἰγύπτου βασιλεὺς ἐν τῷ ἐνάτῳ
 τῶν ἀπομνημονευμάτων ( FHG III 188 ) ‘εἰς Ἄσσον,
 φησίν, ἐπιδημήσαντί μοι οἱ Ἄσσιοι παρέστησαν χοῖρον
 ὑιον ἔχοντα τὸ μὲν ὕψος δύο καὶ ἡμίσους
 πήχεων, ὅλον δ’ ἄρτιον πρὸς τὸ μῆκος, τῇ χροιᾷ χιόνινον.
 ἔφασάν τε τὸν βασιλέα Εὐμένη τὰ τοιαῦτα ἐπιμελῶς ὠνεῖσθαι
 παρ’ αὐτῶν, διδόντα τοῦ ἑνὸς δραχμὰς τετρακισχιλίας.’
 Αἰσχύλος δέ φησιν ( fr. 302 N )· 
 ἐγὼ δὲ χοῖρον καὶ μάλ’ εὐθηλούμενον 
 τόνδ’ ἐν νοτοῦντι κριβάνῳ θήσω. τί γὰρ 
 ὄψον γένοιτ’ ἂν ἀνδρὶ τοῦδε βέλτιον; 
 καὶ πάλιν ( fr. 303 N )· 
 λευκός· τί δ’ οὐχί; καὶ καλῶς ἠφευμένος· 
 ὁ χοῖρος ἕψου μηδὲ λυπηθῇς πυρί. 
 καὶ ἔτι ( fr. 304 N )· 
 θύσας δὲ χοῖρον τόνδε τῆς αὐτῆς ὑός, 
 ἣ πολλά μ’ ἐν δόμοισιν εἴργασται κακά, 
 δονοῦσα καὶ τρέπουσα τύρβ’ ἄνω κάτω. 
 ταῦτα δὲ παρέθετο Χαμαιλέων ἐν τῷ περὶ Αἰσχύλου
 ( fr. 23 Koepke ).

περὶ δὲ ὑῶν ὅτι ἱερόν ἐστι τὸ ζῷον παρὰ 
 Κρησὶν Ἀγαθοκλῆς ὁ Βαβυλώνιος ἐν πρώτῳ περὶ Κυζίκου φησὶν
 οὕτως ( FHG IV 289 )· ‘μυθεύουσιν ἐν Κρήτῃ
 γενέσθαι τὴν Διὸς τέκνωσιν ἐπὶ τῆς Δίκτης, ἐν ᾗ καὶ
 ἀπόρρητος γίνεται θυσία. λέγεται γὰρ ὡς ἄρα Διὶ θηλὴν
 ὑπέσχεν ὗς καὶ τῷ σφετέρῳ γρυσμῷ περιοιχνεῦσα τὸν κνυζηθμὸν
 τοῦ βρέφεος ἀνεπάιστον τοῖς παριοῦσιν ἐτίθει. διὸ πάντες τὸ
 ζῷον τοῦτο περίσεπτον ἡγοῦνται καὶ οὐκ ἄν, φησί, τῶν κρεῶν
 δαίσαιντο. Πραίσιοι δὲ καὶ ἱερὰ ῥέζουσιν ὑί, καὶ αὕτη
 προτελὴς αὐτοῖς ἡ θυσία νενόμισται.’ τὰ παραπλήσια ἱστορεῖ
 καὶ Νεάνθης ὁ Κυζικηνὸς ἐν δευτέρῳ περὶ τελετῆς ( FHG
 III 8 ). πεταλίδων συῶν μνημονεύει Ἀχαιὸς ὁ
 Ἐρετριεὺς ἐν Αἴθωνι σατυρικῷ λέγων οὕτως ( fr. 8
 N ) ‘πεταλίδων δέ τοι συῶν ... μορφαῖς ταῖσδε
 πόλλ’ ἐπάιον’. πεταλίδας δ’ αὐτὰς εἴρηκε μεταφέρων ἀπὸ τῶν
 μόσχων· οὗτοι γὰρ πέτηλοι λέγονται ἀπὸ τῶν κεράτων, ὅταν
 αὐτὰ ἐκπέταλα ἔχωσι. παραπλησίως δὲ τῷ Ἀχαιῷ καὶ
 Ἐρατοσθένης ἐν Ἀντερινύι ( fr. 25 Hi ) τοὺς σύας
 λαρινοὺς προσηγόρευσε μεταγαγὼν καὶ αὐτὸς ἀπὸ τῶν λαρινῶν
 βοῶν· οἳ οὕτως ἐκλήθησαν ἤτοι ἀπὸ τοῦ λαρινεύεσθαι (ὅπερ
 ἐστὶ σιτίζεσθαι. Σώφρων ( fr. 106 Bo )· ‘βόες δὲ
 λαρινεύονταιʼ) ἢ ἀπό τινος κώμης Ἠπειρωτικῆς Λαρίνης ἢ ἀπὸ
 τοῦ βουκολοῦντος αὐτάς· Λαρῖνος δ’ οὗτος ἐκαλεῖτο.

εἰσαχθέντος δὲ ἡμῖν ποτε καὶ δέλφακος, οὗ τὸ μὲν ἥμισυ
 κραμβαλέον ἦν ἐπιμελῶς πεποιημένον, τὸ δὲ ἥμισυ ὡς ἂν ἐξ
 ὕδατος ἡψημένον τακερῶς, καὶ πάντων
 θαυμαζόντων τοῦ μαγείρου τὴν σοφίαν, μέγα φρονῶν ἐκεῖνος
 ἐπὶ τῇ τέχνῃ ἔφη· ‘ἀλλὰ μὴν οὐδὲ τὴν σφαγὴν ἔχει τις ὑμῶν
 ἐπιδεῖξαι ὅπου ἐγένετο ἢ πῶς αὐτοῦ ἡ γαστὴρ πεπλήρωται
 παντοίων ἀγαθῶν. καὶ γὰρ κίχλας ἐν ἑαυτῷ ἔχει καὶ ἄλλα
 ὀρνίθια ὑπογαστρίων τε μέρη χοιρείων καὶ μήτρας τόμους καὶ
 τῶν ᾠῶν τὰ χρυσᾶ, ἔτι δὲ ὀρνίθων ‘γαστέρες αὐταῖσι μήτραις
 καὶ καλῶν ζωμῶν πλέες’ ( com. inc. IV 606 M )
 καὶ τὰ ἐκ τῶν σαρκῶν εἰς λεπτὰ κατακνιζόμενα καὶ μετὰ
 πεπερίδων συμπλαττόμενα· ἰσίκια γὰρ ‘ὀνομάζειν αἰδοῦμαι’
 ( Eur. Or. 37 ) τὸν Οὐλπιανόν, καίπερ αὐτὸν
 εἰδὼς ἡδέως αὐτοῖς χρώμενον. πλὴν ὁ ἐμός γε συγγραφεὺς
 Πάξαμος ( FHG IV 472 ) τῶν ἰσικίων μέμνηται. καὶ
 οὔ μοι φροντὶς Ἀττικῶν χρήσεων. ὑμεῖς οὖν ἐπιδείξατε πῶς τε
 ὁ χοῖρος ἐσφάγη καὶ πῶς ἐξ ἡμισείας μέν ἐστιν ὀπτός, ἑφθὸς
 δὲ κατὰ θάτερα.’ ἔτ’ οὖν ἡμῶν ἀναζητούντων ὁ μάγειρος ἔφη·
 ‘ἀλλ’ ἦ νομίζετέ με ἔλαττον πεπαιδεῦσθαι τῶν ἀρχαίων
 ἐκείνων μαγείρων περὶ ὧν οἱ κωμῳδιοποιοὶ λέγουσι;
 Ποσείδιππος μὲν ἐν Χορευούσαις· μάγειρος δ’ ἐστὶν ὁ λέγων
 πρὸς τοὺς μαθητὰς τάδε ( IV 521 M )·

μαθητὰ Λεύκων οἵ τε συνδιάκονοι 
 ὑμεῖς· ἅπας γάρ ἐστιν οἰκεῖος τόπος 
 ὑπὲρ τέχνης λαλεῖν τι· τῶν ἡδυσμάτων 
 πάντων κράτιστόν ἐστιν ἐν μαγειρικῇ 
 ἀλαζονεία· τὸ καθ’ ὅλου δὲ τῶν τεχνῶν 
 ὄψει σχεδόν τι .... τοῦθ’ ἡγούμενον. 
 ξεναγὸς οὗτος ὅστις ἂν θώρακ’ ἔχῃ 
 
 φολιδωτὸν ἢ δράκοντα σεσιδηρωμένον, 
 ἐφάνη Βριάρεως· ἂν τύχῃ δ᾽, ἐστὶν λαγώς. 
 ὁ μάγειρος ἂν μὲν ὑποδιακόνους ἔχων 
 πρὸς τὸν ἰδιώτην καὶ μαθητὰς εἰσίῃ, 
 κυμινοπρίστας πάντας ἢ λιμοὺς καλῶν, 
 ἔπτηξ’ ἕκαστος εὐθύς. ἂν δ’ ἀληθινὸν 
 σαυτὸν παραβάλλῃς, καὶ προσεκδαρεὶς ἄπει. 
 ὅπερ οὖν ὑπεθέμην, τῷ κενῷ χώραν δίδου, 
 καὶ τὰ στόμια γίνωσκε τῶν κεκλημένων. 
 ὥσπερ γὰρ εἰς τἀμπόρια, τῆς τέχνης πέρας 
 τοῦτ’ ἔστιν, ἂν εὖ προσδράμῃς πρὸς τὸ στόμα. 
 διακονοῦμεν νῦν γάμους· τὸ θῦμα βοῦς· 
 ὁ διδοὺς ἐπιφανής, ἐπιφανὴς ὁ λαμβάνων· 
 τούτων γυναῖκες ἱέρειαι Θεᾷ, Θεῷ, 
 κορύβαντες, αὐλοί, παννυχίδες, ἀναστροφή· 
 ἱππόδρομος οὗτός ἐστί σοι μαγειρικῆς. 
 μέμνησο καὶ σὺ τοῦτο. 
 καὶ περὶ ἑτέρου δὲ μαγείρου (ὄνομα δ’ ἐστὶ Σεύθης)
 ὁ αὐτός φησιν ποιητὴς οὕτως ( IV 523 M )· 
 ἰδιώτης μέγας 
 αὐτοῖς ὁ Σεύθης· οἶσθας, ὦ βέλτισθ᾽, ὅτι 
 ἀγαθοῦ στρατηγοῦ διαφέρειν οὐθὲν δοκεῖ. 
 οἱ πολέμιοι πάρεισιν· ὁ βαθὺς τῇ φύσει 
 στρατηγὸς ἔστη καὶ τὸ πρᾶγμ’ ἐδέξατο. 
 πολέμιός ἐστι πᾶς ὁ συμπίνων ὄχλος. 
 κινεῖ γὰρ ἁθρόος οὗτος· εἰσελήλυθεν, 
 
 ἐκ πεντεκαίδεχ’ ἡμερῶν προηλπικὼς 
 τὸ δεῖπνον, ὁρμῆς μεστός, ἐκκεκαυμένος, 
 τηρῶν πότ’ ἐπὶ τὰς χεῖρας οἴσει τις. νόει 
 ὄχλου τοιούτου ῥαχίαν ἠθροισμένην.

ὁ δ’ ἐν τοῖς Εὔφρονος Συνεφήβοις μάγειρος ἀκούσατε οἷα
 παραινεῖ ( IV 492 M )· 
 ὅταν ἐρανισταῖς, Καρίων, διακονῇς, 
 οὐκ ἔστι παίζειν οὐδ’ ἃ μεμάθηκας ποιεῖν. 
 ἐχθὲς κεκινδύνευκας· οὐδεὶς εἶχέ σοι 
 κωβιὸς ὅλως γὰρ ἧπαρ, ἀλλ’ ἦσαν κενοί· 
 ἐγκέφαλος ἠλλοίωτο. δεῖ δέ, Καρίων, 
 ὅταν μὲν ἔλθῃς εἰς τοιοῦτον συρφετόν, 
 Δρόμωνα καὶ Κέρδωνα καὶ Σωτηρίδην, 
 μισθὸν διδόντας ὅσον ἂν αἰτήσῃς, ἁπλῶς 
 εἶναι δίκαιον, οἷ δὲ νῦν βαδίζομεν 
 εἰς τοὺς γάμους, ἀνδροφόνον. ἂν τοῦτ’ αἰσθάνῃ, 
 ἐμὸς εἶ μαθητὴς καὶ μάγειρος οὐ κακός. 
 ὁ καιρὸς εὐκτός· ὠφελοῦ. φιλάργυρος 
 ὁ γέρων, ὁ μισθὸς μικρός· εἴ σε λήψομαι 
 νῦν μὴ κατεσθίοντα καὶ τοὺς ἄνθρακας, 
 ἀπόλωλας. εἴσω πάραγε· καὶ γὰρ αὐτὸς οὑτοσὶ 
 προσέρχεθ’ ὁ γέρων. ὡς δὲ καὶ γλίσχρον βλέπει.

μέγας δέ ἐστι σοφιστὴς καὶ οὐδὲν ἥττων τῶν
 ἰατρῶν εἰς ἀλαζονείαν καὶ ὁ παρὰ Σωσιπάτρῳ μάγειρος ἐν
 Καταψευδομένῳ λέγων ὧδε ( IV 482 M )· 
 οὐ παντελῶς εὐκαταφρόνητος ἡ τέχνη, 
 
 ἂν κατανοήσῃς, ἐστὶν ἡμῶν, Δημύλε, ἀλλὰ πέπλυται
 τὸ πρᾶγμα, καὶ πάντες σχεδὸν εἶναι μάγειροί φασιν οὐθὲν
 εἰδότες· ὑπὸ τῶν τοιούτων δ’ ἡ τέχνη λυμαίνεται. ἐπεὶ
 μάγειρον ἂν λάβῃς ἀληθινόν, ἐκ παιδὸς ὀρθῶς εἰς τὸ πρᾶγμ᾽
 εἰσηγμένον καὶ τὰς δυνάμεις κατέχοντα καὶ τὰ μαθήματα
 ἅπαντ’ ἐφεξῆς εἰδόθ᾽, ἕτερόν σοι τυχὸν φανήσεται τὸ πρᾶγμα.
 τρεῖς ἡμεῖς μόνοι ἐσμὲν ἔτι λοιποί, Βοιδίων καὶ
 Χαριάδης ἐγώ τε· τοῖς λοιποῖς δὲ προσπέρδου. ΔΗ. τί φής; Α.
 ἐγώ; τὸ διδασκαλεῖον ἡμεῖς σῴζομεν τὸ Σίκωνος· οὗτος τῆς
 τέχνης ἀρχηγὸς ἦν. ἐδίδασκεν ἡμᾶς πρῶτον ἀστρολογεῖν ....
 ἔπειτα μετὰ ταῦτ’ εὐθὺς ἀρχιτεκτονεῖν. περὶ φύσεως κατεῖχε
 πάντας τοὺς λόγους· ἐπὶ πᾶσι τούτοις ἔλεγε τὰ στρατηγικά.
 πρὸ τῆς τέχνης ἔσπευδε ταῦθ’ ἡμᾶς μαθεῖν. ΔΗ. ἆρα σύ με
 κόπτειν οἷος εἶ γε, φίλτατε; Α. οὔκ, ἀλλ’ ἐν ὅσῳ προσέρχετ᾽
 ἐξ ἀγορᾶς ὁ παῖς, μικρὰ διακινήσω σε περὶ τοῦ πράγματος,
 ἵνα τῷ λαλεῖν λάβωμεν εὔκαιρον χρόνον. ΔΗ. Ἄπολλον, ἐργῶδές
 γ᾽ . Α. ἄκουσον, ὦγαθέ· δεῖ τὸν μάγειρον
 εἰδέναι πρώτιστα μὲν περὶ τῶν μετεώρων τάς τε τῶν ἄστρων
 δύσεις καὶ τὰς ἐπιτολὰς καὶ τὸν ἥλιον πότε ἐπὶ τὴν μακράν
 τε καὶ βραχεῖαν ἡμέραν ἐπάνεισι κἀν
 ποίοισίν ἐστι ζῳδίοις. τὰ γὰρ ὄψα, φασί, πάντα καὶ τὰ
 βρώματα σχεδὸν ἐν τῇ περιφορᾷ τῆς ὅλης συντάξεως ἑτέραν ἐν
 ἑτέροις λαμβάνει τὴν ἡδονήν. ὁ μὲν οὖν κατέχων τὰ τοιαῦτα
 τὴν ὥραν ἰδὼν τούτων ἑκάστοις ὡς προσήκει χρήσεται, ὁ δ᾽
 ἀγνοῶν ταῦτ’ εἰκότως τυντλάζεται. πάλιν τὸ περὶ τῆς
 ἀρχιτεκτονικῆς ἴσως ἐθαύμασας τί τῇ τέχνῃ συμβάλλεται. ΔΗ.
 ἐγὼ δ’ ἐθαύμασ᾽; Α. ἀλλ’ ὅμως ἐγὼ φράσω· τοὐπτάνιον ὀρθῶς
 καταβαλέσθαι καὶ τὸ φῶς λαβεῖν ὅσον δεῖ καὶ τὸ πνεῦμ’ ἰδεῖν
 πόθεν ἐστίν, μεγάλην χρείαν τιν’ εἰς τὸ πρᾶγμ’ ἔχει. ὁ
 καπνὸς φερόμενος δεῦρο κἀκεῖ διαφορὰν εἴωθε τοῖς ὄψοισιν
 ἐμποιεῖν τινα. τί οὖν ἔτι σοι δίειμι τὰ στρατηγικὰ — — —
 ἔχω γε τὸν μάγειρον. ἡ τάξις σοφὸν ἁπανταχοῦ μέν ἐστι κἀν
 πάσῃ τέχνῃ, ἐν τῇ καθ’ ἡμᾶς δ’ ὥσπερ ἡγεῖται σχεδόν. τὸ γὰρ
 παραθεῖναι κἀφελεῖν τεταγμένως ἕκαστα καὶ τὸν καιρὸν ἐπὶ
 τούτοις ἰδεῖν, πότε δεῖ πυκνότερον ἐπαγαγεῖν καὶ πότε
 βάδην, καὶ πῶς ἔχουσι πρὸς τὸ δεῖπνον καὶ πότε εὔκαιρον
 αὐτῶν ἐστι τῶν ὄψων τὰ μὲν θερμὰ παραθεῖναι, τὰ δ᾽
 ἐπανέντα, τὰ δὲ μέσως, τὰ δ’ ὅλως ἀποψύξαντα, ταῦτα πάντα
 ... ἐν τοῖς στρατηγικοῖσιν ἐξετάζεται
 μαθήμασιν. ΔΗ. τίς δή τι παραδείξας ἐμοὶ τὰ δέοντ’ ἀπελθὼν
 αὐτὸς ἡσυχίαν ἄγε.

καὶ ὁ παρὰ τῷ Ἀλέξιδι δὲ ἐν Μιλησίοις μάγειρος οὐ μακρὰν
 τούτου ἐστὶ λέγων τοιάδε ( II 351 K )· 
 οὐκ ἴστε ταῖς πλείσταισι τῶν τεχνῶν ὅτι 
 οὐχ ἁρχιτέκτων κύριος τῆς ἡδονῆς 
 μόνος καθέστηκ᾽, ἀλλὰ καὶ τῶν χρωμένων 
 συμβάλλεταί τις, ἂν καλῶς χρῶνται, μερίς. 
 Β. ποῖόν τι; δεῖ γὰρ κἀμὲ τὸν ξένον μαθεῖν. 
 Α. τὸν ὀψοποιὸν σκευάσαι χρηστῶς μόνον 
 δεῖ τοὔψον, ἄλλο δ’ οὐδέν. ἂν μὲν οὖν τύχῃ 
 ὁ ταῦτα μέλλων ἐσθίειν τε καὶ κρινεῖν 
 εἰς καιρὸν ἐλθών, ὠφέλησε τὴν τέχνην· 
 ἂν δ’ ὑστερίζῃ τῆς τεταγμένης ἀκμῆς, 
 ὥστ’ ἢ προοπτήσαντα χλιαίνειν πάλιν, 
 ἢ μὴ προοπτήσαντα συντελεῖν ταχύ, 
 ἀπεστέρησε τῆς τέχνης τὴν ἡδονήν. 
 Β. εἰς τοὺς σοφιστὰς τὸν μάγειρον ἐγγράφω. 
 Α. ἑστήκαθ’ ὑμεῖς· κάεται δ’ ἐμοὶ τὸ πῦρ· 
 ἤδη πυκνοὶ δ’ ᾄττουσιν Ἡφαίστου κύνες 
 κούφως πρὸς αἴθραν, οἷς τὸ γίνεσθαί θ’ ἅμα 
 καὶ τὴν τελευτὴν τοῦ βίου συνῆψέ τις 
 μόνοις ἀνάγκης θεσμὸς οὐχ ὁρώμενος.

Εὔφρων δέ, οὗ καὶ πρὸ βραχέος ἐμνήσθην, ἄνδρες δικασταί,
 (δικαστὰς γὰρ ὑμᾶς οὐκ ὀκνήσαιμ’ ἂν 
 καλεῖν, ἀναμένων τὴν ὑμετέραν τῶν αἰσθητηρίων κρίσιν) ἐν
 τοῖς Ἀδελφοῖς τῷ δράματι ποιήσας τινὰ μάγειρον πολυμαθῆ καὶ
 εὐπαίδευτον μνημονεύοντά τε τῶν πρὸ αὑτοῦ τεχνιτῶν καὶ τίνα
 ἕκαστος εἶχεν ἰδίαν ἀρετὴν καὶ ἐν τίνι ἐπλεονέκτει, ὅμως
 οὐδενὸς ἐμνήσθη τοιούτου ὧν ἐγὼ ὑμῖν πολλάκις τυγχάνω
 παρασκευάζων. λέγει δ’ οὖν οὕτως ( IV 486 M )·
 
 πολλῶν μαθητῶν γενομένων ἐμοί, Λύκε, 
 διὰ τὸ νοεῖν ἀεί τι καὶ ψυχὴν ἔχειν 
 ἄπει γεγονὼς μάγειρος ἐκ τῆς οἰκίας 
 ἐν οὐχ ὅλοις δέκα μησί, πολὺ νεώτατος. 
 Ἆγις Ῥόδιος ὤπτηκεν ἰχθὺν μόνος ἄκρως, 
 Νηρεὺς δ’ ὁ Χῖος γόγγρον ἧψε τοῖς θεοῖς, 
 θρῖον τὸ λευκὸν οὑξ Ἀθηνῶν Χαριάδης, 
 ζωμὸς μέλας ἐγένετο πρώτῳ Λαμπρίᾳ, 
 ἀλλᾶντας Ἀφθόνητος, Εὔθυνος φακῆν, 
 ἀπὸ συμβολῶν συνάγουσιν Ἀρίστων πόρους. 
 οὗτοι μετ’ ἐκείνους τοὺς σοφιστὰς τοὺς πάλαι 
 γεγόνασιν ἡμῶν ἑπτὰ δεύτεροι σοφοί. 
 ἐγὼ δ’ ὁρῶν τὰ πολλὰ προκατειλημμένα 
 εὗρον τὸ κλέπτειν πρῶτος, ὥστε μηδένα 
 μισεῖν με διὰ τοῦτ᾽, ἀλλὰ πάντας λαμβάνειν. 
 ὑπ’ ἐμοῦ δ’ ὁρῶν σὺ τοῦτο προκατειλημμένον 
 ἴδιον ἐφεύρηκάς τι καὶ τοῦτ’ ἐστὶ σόν. 
 πέμπτην ἔθυον ἡμέραν οἱ Τήνιοι 
 πολλοὶ παρόντες, πλοῦν πολὺν πεπλευκότες, 
 
 λεπτὸν ἔριφον καὶ μικρόν. οὐκ ἦν ἐκφορὰ 
 Λύκῳ κρεῶν τότ’ οὐδὲ τῷ διδασκάλῳ. 
 ἑτέρους πορίσασθαι δύ’ ἐρίφους ἠνάγκασας· 
 τὸ γὰρ ἧπαρ αὐτῶν πολλάκις σκοπουμένων 
 καθεὶς κάτω τὴν χεῖρα τὴν μίαν λαθὼν 
 ἔρριψας εἰς τὸν λάκκον ἰταμῶς τὸν νεφρόν. 
 πολὺν ἐποίησας θόρυβον· οὐκ εἶχεν νεφρόν. 
 ἔλεγον. ἔκυπτον οἱ παρόντες ἀποβολῇ. 
 ἔθυσαν ἕτερον. τοῦ δὲ δευτέρου πάλιν 
 τὴν καρδίαν εἶδόν σε καταπίνοντ’ ἐγώ ... 
 πάλαι μέγας εἶ, γίνωσκε· τοῦ γὰρ μὴ χανεῖν 
 λύκον διὰ κενῆς σὺ μόνος εὕρηκας τέχνην. 
 χορδῆς ὀβελίσκους ἡμέρας ζητουμένους 
 δύ’ ἐχθὲς ὠμοὺς εἰς τὸ πῦρ ἀποσβέσας 
 καὶ πρὸς τὸ δίχορδον ἐτερέτιζες. ᾐσθόμην· 
 ἐκεῖνο δρᾶμα, τοῦτο δ’ ἐστὶ παίγνιον.

μή τις τούτων τῶν δευτέρων ἑπτὰ σοφῶν ὀνομασθέντων τοιοῦτόν
 τι ἐπενόησε περὶ τοῦ χοίρου, πῶς καὶ τὰ ἐντὸς πεπλήρωται
 καὶ τὸ μὲν ὀπταλέον ἐστὶν αὐτοῦ, τὸ δὲ ἑφθόν, αὐτὸς δ᾽
 ἐστὶν ἄσφακτος;’ δεομένων οὖν ἡμῶν καὶ λιπαρούντων
 δεικνύναι τὴν σοφίαν, ‘οὐκ ἐρῶ, φησί, τῆτες, μὰ τοὺς ἐν
 Μαραθῶνι κινδυνεύσαντας ( Dem. cor. 208 ) καὶ
 πρὸς ἔτι τοὺς ἐν Σαλαμῖνι ναυμαχήσαντας.’ ἔδοξεν οὖν πᾶσι
 διὰ τὸν τηλικόνδε ὅρκον μὴ βιάζεσθαι τὸν ἄνθρωπον, ἐπ’ ἄλλο
 δέ τι τῶν παραφερομένων τὰς χεῖρας ἐπιβάλλειν. καὶ ὁ
 Οὐλπιανὸς ἔφη· ‘μὰ τοὺς ἐν Ἀρτεμισίῳ
 κινδυνεύσαντας, οὐδείς τινος γεύσεται πρὶν λεχθῆναι ποῦ
 κεῖται τὸ παραφέρειν. τὰ γὰρ γεύματα ἐγὼ οἶδα μόνος.’ καὶ ὁ
 Μάγνος ἔφη· ‘Ἀριστοφάνης ἐν Προάγωνι ( I 511
 K )· 
 τί οὐκ ἐκέλευσας παραφέρειν τὰ ποτήρια; 
 Σώφρων δ’ ἐν γυναικείοις κατακοινότερον κέχρηται
 λέγων ( fr. 20 Bo )· ‘παράφερε, Κοικόα, τὸν
 σκύφον μεστόν.’ καὶ Πλάτων δ’ ἐν Λάκωσιν ἔφη ( I 621
 K ) ‘πάσας παραφερέτω.’ Ἄλεξις Παμφίλῃ ( II
 360 K )· 
 παρέθηκε τὴν τράπεζαν, εἶτα παραφέρων 
 ἀγαθῶν ἁμάξας ... 
 περὶ δὲ τῶν γευμάτων ἃ σαυτῷ προὔπιες ὥρα σοι
 λέγειν, Οὐλπιανέ. τὸ γὰρ γεῦσαι ἔχομεν ἐν Εὐπόλιδι ἐν Αἰξί
 ( I 260 K )· 
 τοῦδε νῦν γεῦσαι λαβών.’ 
 καὶ ὁ Οὐλπιανὸς ‘Ἔφιππος, ἔφη, ἐν Πελταστῇ
 ( II 261 K ) ‘ἔνθ’ ὄνων ἵππων τε στάσεις καὶ
 γεύματα οἴνων.’ Ἀντιφάνης δ’ ἐν Διδύμοις ( II 45
 K )· 
 οἰνογευστεῖ, περιπατεῖ 
 ἐν τοῖς στεφάνοις.’

ἐπὶ τούτοις ὁ μάγειρος ἔφη· ‘λέξω τοίνυν κἀγὼ οὐκ ἀρχαίαν
 ἐπίνοιαν ( Ar. Nub. 961 ), ἀλλ’ εὕρεσιν ἐμήν
 (ἵνα μὴ ὁ αὐλητὴς πληγὰς λάβῃ· ὁ γὰρ Εὔβουλος ἐν Λάκωσιν ἢ
 Λήδᾳ ἔφη ( II 184 K )· 
 ἀλλ’ ἠκούσαμεν 
 καὶ τοῦτο, νὴ τὴν Ἑστίαν, οἴκοι ποθ’ ὡς 
 ὅσ᾽ ἂν ὁ μάγειρος ἐξαμάρτῃ, τύπτεται, 
 ὥς φασιν, αὑλητὴς παρ’ ὑμῖν. 
 
 Φιλύλλιός τε ἢ ὁ ποιήσας τὰς Πόλεις φησίν ( I
 784 K )· 
 ὅ τι ἂν τύχῃ 
 μάγειρος ἀδικήσας, τὸν αὐλητὴν λαβεῖν 
 πληγάς) 
 περὶ ἡμιόπτου καὶ ἡμιέφθου καὶ ἀσφάκτου γεμιστοῦ
 χοίρου. ὁ μὲν χοῖρος ἐσφάγη ὑπὸ τὸν ὦμον σφαγὴν βραχεῖαν’,
 καὶ ἐπέδειξεν. ‘ἔπειτα ἀπορρεύσαντος τοῦ πολλοῦ αἵματος
 πάντα τὰ ἐντοσθίδια μετὰ τῆς ἐξαιρέσεως (εἴρηται γὰρ καὶ
 ἐξαίρεσις, ὦ στωμυλῆθραι δαιταλεῖς) διακλύσας ἐπιμελῶς οἴνῳ
 πολλάκις ἐκρέμασα ἐκ ποδῶν. εἶτα πάλιν οἴνῳ διέβρεξα καὶ
 προεψήσας μετὰ πολλοῦ πιπέρεως τὰ προειρημένα χναυμάτια
 ἔβυσα διὰ τοῦ στόματος, πολλὸν ἐπιχέας ζωμὸν εὖ πάνυ
 πεποιημένον. καὶ μετὰ ταῦτα περιέπλασα τοῦ χοίρου τὴν
 ἡμίσειαν, ὡς ὁρᾶτε, ἀλφίτοις πολλοῖς κριθῆς ἀναδεύσας αὐτὰ
 οἴνῳ καὶ ἐλαίῳ. ἔπειτ’ ἐνέθηκα κριβάνῳ ὑποθεὶς τράπεζαν
 χαλκῆν ἐστάθευσά τε τῷ πυρί, ὡς μήτε κατακαῦσαι μήτ’ ὠμὸν
 ἀφελεῖν. καὶ τῆς φορίνης ἤδη γενομένης κραμβαλέας εἴκασα
 καὶ τἄλλο μέρος ἡψῆσθαι ἀποβαλών τ’ αὐτοῦ τὰ ἄλφιτα οὕτω
 φέρων ὑμῖν παρέθηκα.

τὴν δ’ ἐξαίρεσιν, ὦ καλέ μου Οὐλπιανέ, Διονύσιος ὁ
 κωμῳδιοποιος ἐν τοῖς Ὁμωνύμοις τῷ δράματι οὕτως εἴρηκε
 ποιήσας τινὰ μάγειρον πρὸς τοὺς μαθητὰς διαλεγόμενον
 ( II 425 K )· 
 ἄγε δὴ Δρόμων νῦν, εἴ τι κομψὸν ἢ σοφὸν 
 
 ἢ γλαφυρὸν οἶσθα τῶν σεαυτοῦ πραγμάτων, 
 φανερὸν ποίησον τοῦτο τῷ διδασκάλῳ. 
 νῦν τὴν ἀπόδειξιν τῆς τέχνης αἰτῶ σ’ ἐγώ. 
 εἰς πολεμίαν ἄγω σε· θαρρῶν κατάτρεχε, 
 ἀριθμῷ διδόασι τὰ κρέα καὶ τηροῦσί σε. 
 τακερὰ ποιήσας ταῦτα καὶ ζέσας σφόδρα 
 τὸν ἀριθμὸν αὐτῶν, ὡς λέγω σοι, σύγχεον. 
 ἰχθὺς ἁδρὸς πάρεστι· τἀντός ἐστι σά. 
 κἂν τέμαχος ἐκκλίνῃς τι, καὶ τοῦτ’ ἐστὶ σόν, 
 ἕως ἂν ἔνδον ὦμεν· ὅταν ἔξω δ᾽, ἐμόν. 
 ἐξαιρέσεις καὶ τἄλλα τἀκόλουθ’ ὅσα 
 οὔτ’ ἀριθμὸν οὔτ’ ἔλεγχον ἐφ’ ἑαυτῶν ἔχει, 
 περικόμματος δὲ τάξιν ἢ θέσιν φέρει, 
 εἰς αὔριον σὲ κἀμὲ ταῦτ’ εὐφρανάτω. 
 λαφυροπώλῃ παντάπασι μεταδίδου, 
 τὴν πάροδον ἵν’ ἔχῃς τῶν θυρῶν εὐνουστέραν· 
 τί δεῖ λέγειν με πολλὰ πρὸς συνειδότα; 
 ἐμὸς εἶ μαθητής, σὸς δ’ ἐγὼ διδάσκαλος. 
 μέμνησο τῶνδε καὶ βάδιζε δεῦρ’ ἅμα.’

πάντων οὖν ἡμῶν ἐπαινεσάντων τὸν μάγειρον ἐπί τε τῷ ἑτοίμῳ
 τῶν λεγομένων καὶ τῇ τῆς τέχνης περιεργίᾳ ὁ καλὸς ἡμῶν
 ἑστιάτωρ Λαρήνσιος ‘καὶ πόσῳ κάλλιον, ἔφη, τὰ τοιαῦτα
 ἐκμανθάνειν τοὺς μαγείρους ἢ ἅπερ παρά τινι τῶν πολιτῶν
 ἡμῶν, ὃς ὑπὸ πλούτου καὶ τρυφῆς τοὺς τοῦ θαυμασιωτάτου
 Πλάτωνος διαλόγους ἠνάγκαζεν ἐκμανθάνοντας τοὺς μαγείρους
 φέροντάς τε τὰς λοπάδας ἅμα λέγειν ( Tim. p. 17a ) ‘εἷς, δύο, τρεῖς· ὁ δὲ
 δὴ τέταρτος ἡμῖν, ὦ φίλε Τίμαιε, ποῦ τῶν χθὲς μὲν
 δαιτυμόνων, τὰ νῦν δ’ ἑστιατόρων;’ ἔπειτ’ ἄλλος ἀπεκρίνατο
 ‘ἀσθένειά τις αὐτῷ ξυνέπεσεν, ὦ Σώκρατες.’ διεξήρχοντό τε
 τοῦ διαλόγου τὰ πολλὰ τὸν τρόπον τοῦτον, ὡς ἄχθεσθαι μὲν
 τοὺς εὐωχουμένους, ὑβρίζεσθαι δὲ τὸν πάνσοφον ἐκεῖνον
 ἄνθρωπον ὁσημέραι, καὶ διὰ τοῦτο πολλοὺς τῶν καθαρείων
 ἐξόμνυσθαι τὰς παρ’ ἐκείνῳ ἑστιάσεις. οἱ δὲ ἡμέτεροι οὗτοι
 ἅμα ἴσως ταῦτ’ ἐκμανθάνοντες οὐκ ὀλίγην ὑμῖν θυμηδίαν
 παρέχουσιν.’ καὶ ὁ παῖς ἐπὶ τῇ μαγειρικῇ σοφίᾳ ἐπαινεθεὶς
 ‘τί τοιοῦτον εὑρήκασιν, ἔφη, ἢ εἰρήκασιν οἱ πρὸ ἐμοῦ; ἢ
 ἐπιμετρίους ἐμαυτὸν ἄγω οὐ μεγαλαυχούμενος ἐπ’ ἐμαυτῷ;
 καίτοι καὶ ὁ πρῶτος τῶν τὸν Ὀλυμπίασιν ἀγῶνα ἀναδησαμένων
 Κόροιβος ὁ Ἠλεῖος μάγειρος ἦν καὶ οὐχ οὕτως ὠγκύλλετο ἐπὶ
 τῇ τέχνῃ ὡς ὁ παρὰ Στράτωνι μάγειρος ἐν τῷ Φοινικίδῃ, περὶ
 οὗ τοιαῦτα λέγει ὁ μεμισθωμένος ( IV 545
 M )·

σφίγγ’ ἄρρεν᾽, οὐ μάγειρον εἰς τὴν οἰκίαν 
 εἴληφ᾽· ἁπλῶς γὰρ οὐδὲ ἓν μὰ τοὺς θεοὺς 
 ὅσ’ ἂν λέγῃ συνίημι· καινὰ ῥήματα 
 πεπορισμένος πάρεστιν. ὡς εἰσῆλθε γάρ, 
 εὐθύς μ’ ἐπηρώτησε προσβλέψας μέγα 
 ‘πόσους κέκληκας μέροπας ἐπὶ δεῖπνον; λέγε.’ 
 ἐγὼ κέκληκα μέροπας ἐπὶ δεῖπνον; χολᾷς. 
 τοὺς δὲ μέροπας τούτους με γινώσκειν δοκεῖς; 
 οὐδεὶς παρέσται. τοῦτο γὰρ νὴ τὸν Δία 
 
 ἐστὶ κατάλοιπον μέροπας ἐπὶ δεῖπνον καλεῖν. ‘οὐδ᾽
 ἄρα παρέσται δαιτυμὼν οὐδεὶς ὅλως;’ οὐκ οἴομαί γε Δαιτυμών.
 ἐλογιζόμην· ἥξει Φιλῖνος, Μοσχίων, Νικήρατος, ὁ δεῖν᾽, ὁ
 δεῖνα· κατ’ ὄνομ’ ἀνελογιζόμην· οὐκ ἦν ἐν αὐτοῖς οὐδὲ εἷς
 μοι Δαιτυμών. οὐδεὶς παρέσται, φημί. ‘τί λέγεις; οὐδὲ εἷς;’
 σφόδρ’ ἠγανάκτησ’ ὥσπερ ἠδικημένος, εἰ μὴ κέκληκα
 Δαιτυμόνα. καινὸν πάνυ. ‘σῦν ἄρα θύεις ἐρυσίχθον᾽;’ οὔκ,
 ἔφην ἐγώ. ‘βοῦν δ’ εὐρυμέτωπον;’ οὐ θύω βοῦν, ἄθλιε. ‘μῆλα
 θυσιάζεις ἆρα;’ μὰ Δί’ ἐγὼ μὲν οὔ, οὐδέτερον αὐτῶν,
 προβάτιον δ᾽. ‘οὔκουν, ἔφη, τὰ μῆλα πρόβατα;’ μῆλα
 πρόβατ᾽; οὐ μανθάνω .....τούτων οὐδὲν οὐδὲ
 βούλομαι. ἀγροικότερός εἰμ᾽· ὥσθ’ ἁπλῶς μοι διαλέγου.
 ‘Ὅμηρον οὐκ οἶσθα λέγοντα;’ καὶ μάλα ἐξῆν ὃ βούλοιτ᾽, ὦ
 μάγειρ᾽, αὐτῷ λέγειν. ἀλλὰ τί πρὸς ἡμᾶς τοῦτο, πρὸς τῆς
 Ἑστίας; ‘κατ’ ἐκεῖνον ἤδη πρόσεχε καὶ τὰ λοιπά μοι.’
 Ὁμηρικῶς γὰρ διανοεῖ μ’ ἀπολλύναι; ‘οὕτω λαλεῖν εἴωθα.’ μὴ
 τοίνυν λάλει οὕτω παρ’ ἔμοιγ’ ὤν. ‘ἀλλὰ διὰ τὰς τέτταρας
 δραχμὰς ἀποβάλω, φησί, τὴν προαίρεσιν; τὰς οὐλοχύτας φέρε
 δεῦρο.’ τοῦτο δ’ ἐστὶ τί; ‘κριθαί.’ ‘τί οὖν, ἀπόπληκτε,
 περιπλοκὰς λέγεις; ‘πηγὸς πάρεστι;’ πηγός; οὐχὶ λαικάσει,
 
 
 ἐρεῖς σαφέστερόν θ’ ὃ βούλει μοι λέγειν; 
 ‘ἀτάσθαλός γ’ εἶ, πρέσβυ, φησ᾽· ἅλας φέρε.’ 
 τοῦτ’ ἔστι πηγός; ‘ἀλλὰ δεῖξον χέρνιβα.’ 
 παρῆν. ἔθυεν, ἔλεγεν ἄλλα ῥήματα 
 τοιαῦθ’ ἃ μὰ τὴν Γῆν οὐδὲ εἷς ἤκουσεν ἄν, 
 μίστυλλα, μοίρας, δίπτυχ᾽, ὀβελούς, ὥστε με 
 τῶν τοῦ Φιλητᾶ λαμβάνοντα βιβλίων 
 σκοπεῖν ἕκαστα τί δύναται τῶν ῥημάτων, 
 πλὴν ἱκέτευον αὐτὸν ἤδη μεταβαλεῖν 
 ἀνθρωπίνως λαλεῖν τε. τὸν δ’ οὐκ ἂν ταχὺ 
 ἔπεισεν ἡ Πειθὼ μὰ τὴν Γῆν οἶδ’ ὅτι.

περίεργον δ’ ἐστὶν ὡς ἀληθῶς τὸ πολὺ τῶν μαγείρων γένος
 περί τε τὰς ἱστορίας καὶ τὰ ὀνόματα. λέγουσι γοῦν αὐτῶν οἱ
 λογιώτατοι ‘γόνυ κνήμης ἔγγιον’ καὶ ‘περιῆλθον Ἀσίαν καὶ
 Εὐρώπην’. ἐπιτιμῶντες δέ τινί φασιν μὴ δεῖν τὸν Οἰνέα Πηλέα
 ποιεῖν. ἐγὼ δὲ ἕνα τῶν ἀρχαίων μαγείρων τεθαύμακα πείρᾳ τῆς
 τέχνης ἧς εἰσηγήσατο ἀπολαύσας. παράγει δ’ αὐτὸν Ἄλεξις ἐν
 Λέβητι λέγοντα τάδε ( II 341 K )· 
 ἧψε, μοὐδόκει, 
 πνικτόν τι ὄψον δελφάκειον, ΓΛ. ἡδύ γε. 
 Α. ἔπειτα προσκέκαυκε. ΓΛ. μηδὲν φροντίσῃς· 
 ἰάσιμον γὰρ τὸ πάθος ἐστί. Α. τῷ τρόπῳ; 
 ΓΛ. ὄξος λαβὼν ἢν εἰς λεκάνην τιν’ ἐγχέας 
 ψυχρόν, ξυνιεῖς, εἶτα θερμὴν τὴν χύτραν 
 εἰς τοὔξος ἐνθῇς· διάπυρος γὰρ οὖσ’ ἔτι 
 ἕλξει δι’ αὑτῆς νοτίδα καὶ ζυμουμένη 
 
 ὥσπερ κίσηρις λήψεται διεξόδους 
 σομφάς, δι’ ὧν τὴν ὑγρασίαν ἐκδέξεται· 
 τὰ κρέα δ’ ἔσται τ’ οὐκ ἀπεξηραμμένα, 
 ἔγχυλα δ’ ἀτρεμεὶ καὶ δροσώδη τὴν σχέσιν. 
 Α. Ἄπολλον, ὡς ἰατρικῶς. ὦ Γλαυκία, 
 ταυτὶ ποιήσω. ΓΛ. καὶ παρατίθει γ’ αὐτά, παῖ, 
 ὅταν παρατιθῇς, μανθάνεις, ἐψυγμένα. 
 ἀτμὶς γὰρ οὕτως οὐχὶ προσπηδήσεται 
 ταῖς ῥισίν, ἀλλ’ ἄνω μάλ’ εἶσι καταφαγών. 
 Α. πολλῷ γ’ ἀμείνων, ὡς ἔοικας, ἦσθ’ ἄρα 
 λογογράφος ἢ μάγειρος. ὃ λέγεις οὐ λέγεις· 
 τέχνην δ’ ὀνειδίζεις.

καὶ μαγείρων μὲν ἅλις, ἄνδρες δαιταλεῖς, μὴ καί τις αὐτῶν
 τὰ ἐκ Δυσκόλου Μενάνδρου βρενθυόμενος λαρυγγίσῃ τάδε
 ( IV 108 M )· 
 οὐδὲ εἷς 
 μάγειρον ἀδικήσας ἀθῷος διέφυγεν· 
 ἱεροπρεπής πώς ἐστιν ἡμῶν ἡ τέχνη. 
 ἐγὼ δ’ ὑμῖν, κατὰ τὸν ἥδιστον Δίφιλον ( II
 570 K ), 
 παρατίθημ’ ὁλοσχερῆ 
 ἄρν’ ἐς μέσον σύμπτυκτον, ὠνθυλευμένον, 
 χοιρίδια περιφόρινα κρομβώσας ὅλα, 
 δούρειον ἐπάγω χῆνα τῷ φυσήματι.

ΧΗΝ. περιενεχθέντων δὲ τούτων καὶ ἄλλων χηνῶν περιττῶς
 ἐσκευασμένων ἔφη τις ‘οἱ χῆνες 
 σιτευτοί’. καὶ ὁ Οὐλπιανὸς ‘ὁ δὲ σιτευτὸς χὴν παρὰ τίνι;’
 πρὸς ὃν ὁ Πλούταρχος· ‘Θεόπομπος μὲν ἔφη ὁ Χῖος ἐν ταῖς
 Ἑλληνικαῖς ( FHG I 281 ) κἀν τῇ τρισκαιδεκάτῃ δὲ
 τῶν Φιλιππικῶν Ἀγησιλάῳ τῷ Λάκωνι εἰς Αἴγυπτον ἀφικομένῳ
 πέμψαι τοὺς Αἰγυπτίους χῆνας καὶ μόσχους σιτευτούς. καὶ
 Ἐπιγένης δ’ ὁ κωμῳδιοποιὸς ἐν Βάκχαις φησίν ( II 417
 K )· 
 ἀλλ’ εἴ τις ὥσπερ χῆνα ἔτρεφέν μοι λαβὼν 
 σιτευτόν. 
 καὶ Ἀρχέστρατος ἐν τῷ πολυθρυλήτῳ ποιήματι
 ( fr. 58 R )· 
 ὡς καὶ σιτευτὸν χηνὸς ὁμοῦ σκεύαζε
 νεοττόν, 
 ὀπτὸν ἁπλῶς καὶ τόνδε. 
 σὺ δὲ ἡμῖν, ὦ Οὐλπιανέ, δίκαιος εἶ λέγειν, ὁ περὶ
 πάντων πάντας ἀπαιτῶν, ποῦ μνήμης ἠξίωται παρὰ τοῖς
 ἀρχαίοις τὰ πολυτελῆ ταῦτα τῶν χηνῶν ἥπατα. ὅτι γὰρ
 χηνοβοσκοὺς οἴδασι μάρτυς Κρατῖνος ἐν Διονυσαλεξάνδρῳ λέγων
 ( I 26 K )· ‘χηνοβοσκοί, βουκόλοι.’ Ὅμηρος δὲ
 καὶ θηλυκῶς καὶ ἀρσενικῶς εἴρηκεν ( Od. 15.161 )· ‘αἰετὸς ἀργὴν
 χῆνα φέρων.’ καί· 
 Od. 15.174 
 
 ὣς ὅδε χῆν’ ἥρπαξ’ ἀτιταλλομένην ἐνὶ οἴκῳ. 
 
 καί· 
 Od. 19.536 
 
 χῆνές μοι κατὰ οἶκον ἐείκοσι πυρὸν ἔδουσιν 
 ἐξ ὕδατος. 
 
 χηνείων δὲ ἡπάτων (περισπούδαστα δὲ ταῦτα κατὰ τὴν
 Ῥώμην) μνημονεύει Εὔβουλος ἐν Στεφανοπώλισι λέγων οὕτως
 ( II 199 K )· 
 
 εἰ μὴ σὺ χηνὸς ἧπαρ ἢ ψυχὴν ἔχεις.’

ἦσαν δὲ καὶ ἡμίκραιραι πολλαὶ δελφάκων. μνημονεύει δ’ αὐτῶν
 Κρώβυλος ἐν Ψευδυποβολιμαίῳ ( IV 568 M )· 
 εἰσῆλθεν ἡμίκραιρα τακερὰ δέλφακος. 
 Β. ταύτης μὰ τὸν Δί’ οὐχὶ κατέλιπον λέγω 
 οὐδέν. 
 μετὰ δὲ ταῦτα ὁ καλούμενος κρεωκάκκαβος. κρέα δ᾽
 ἐστὶ ταῦτα συγκεκομμένα μεθ’ αἵματος καὶ λίπους ἐν ζωμῷ
 γεγλυκασμένῳ. ‘λέγειν δὲ οὕτως Ἀριστοφάνης φησὶν 
 ὁ γραμματικὸς ( p. 219 N ) Ἀχαιούς’, ὁ Μυρτίλος
 ἔφη. ‘Ἀντικλείδης δ’ ἐν ηʹ Νόστων ( fr. 8
 M ) ‘ἐν δείπνῳ, φησίν, μελλόντων Χίων ὑπ᾽
 Ἐρυθραίων ἐξ ἐπιβουλῆς ἀναιρεῖσθαι μαθών τις τὸ μέλλον
 γίνεσθαι ἔφη· 
 ὦ Χῖοι, πολλὴ γὰρ Ἐρυθραίους ἔχει ὕβρις· 
 φεύγετε δειπνήσαντες ὑὸς κρέα μηδὲ μένειν βοῦν.’ 
 ἀναβράστων δὲ κρεῶν μνημονεύει Ἀριστομένης Γόησιν
 οὕτως ( I 691 K )· ..... καὶ ὄρχεις ἤσθιον, οὓς
 καὶ νεφροὺς ἐκάλουν· Φιλιππίδης ἐν τῇ Ἀνανεώσει Γναθαίνης
 τῆς ἑταίρας τὸ γαστρίμαργον ἐμφανίζων λέγει ( IV 468
 M )· 
 ἔπειτ’ ἐπὶ τούτοις πᾶσιν ἧκ’ ὄρχεις φέρων 
 πολλούς. τὰ μὲν οὖν γύναια τἄλλ’ ἠκκίζετο, 
 ἡ δ’ ἀνδροφόνος Γνάθαινα γελάσασα .... 
 ‘καλοί γε, φησίν, οἱ νεφροί, νὴ τὴν φίλην 
 Δήμητρα.’ καὶ δύ’ ἁρπάσασα κατέπιεν, 
 
 ὥσθ’ ὑπτίους ὑπὸ τοῦ γέλωτος καταπεσεῖν.’

εἰπόντος δὲ καὶ ἄλλου ἥδιστα γεγονέναι καὶ τὸν μετὰ
 ὀξυλιπάρου ἀλεκτρυόνα ὁ φιλεπιτιμητὴς Οὐλπιανὸς
 κατακείμενος μόνος, ὀλίγα δ’ ἐσθίων καὶ τηρῶν τοὺς λέγοντας
 ἔφη· ‘ὀξυλίπαρον δὲ τί ἐστι; πλὴν εἰ μὴ καὶ κόττανα ἡμᾶς
 καὶ λέπιδιν, τὰ πάτριά μου νόμιμα βρώματα, ὀνομάζειν
 μέλλετε’. καὶ ὃς ‘Τιμοκλῆς, ἔφη, ὁ κωμικὸς ἐν Δακτυλίῳ
 μέμνηται τοῦ ὀξυλιπάρου λέγων οὕτως ( II 451
 K )· 
 γαλεοὺς καὶ βατίδας ὅσα τε τῶν γενῶν 
 ἐν ὀξυλιπάρῳ τρίμματι σκευάζεται. 
 ἀκρολιπάρους δέ τινας ἀνθρώπους κέκληκεν Ἄλεξις ἐν
 Πονήρᾳ οὕτως ( II 368 K )· 
 ἀκρολίπαροι, τὸ δ’ ἄλλο σῶμ’ ὑπόξυλον. 
 παρατεθέντος δέ ποτε καὶ ἰχθύος μεγάλου ἐν ὀξάλμῃ
 καὶ εἰπόντος τινὸς ἥδιστον εἶναι ὀψάριον πᾶν τὸ ἐν ὀξάλμῃ
 παρατιθέμενον, συναγαγὼν τὰς ὀφρῦς ὁ τὰς ἀκάνθας ἀγείρων
 Οὐλπιανὸς ‘ποῦ κεῖται, ἔφη, ὀξάλμη; ὀψάριον γὰρ παρ’ οὐδενὶ
 τῶν ζώντων λεγόμενον οἶδα.’ οἱ μὲν οὖν πολλοὶ μακρὰ χαίρειν
 εἰπόντες αὐτῷ ἐδείπνουν, τοῦ Κυνούλκου τὰ ἐξ Αὐρῶν
 Μεταγένους ἀναφωνήσαντος ( I 705 K )· 
 ἀλλ᾽, ὦ ᾽γαθέ, δειπνῶμεν, κἄπειτά με πᾶν 
 ἐπερωτᾶν 
 ὅ τι ἂν βούλῃ· νῦν γὰρ πεινῶν δεινῶς πώς εἰμ᾽ 
 ἐπιλήσμων. 
 καὶ ὁ Μυρτίλος ἡδέως πως συναπογραφόμενος αὐτῷ,
 ἵνα μηδενὸς μεταλαμβάνῃ, ἀλλὰ πάντα
 λαλῇ, ἔφη· ‘Κρατῖνος ἐν Ὀδυσσεῦσιν εἴρηκε τὴν ὀξάλμην διὰ
 τούτων ( I 58 K )· 
 ἀνθ’ ὧν πάντας ἑλὼν ὑμᾶς ἐρίηρας ἑταίρους, 
 φρύξας, ἑψήσας κἀπανθρακίσας, ὀπτήσας, 
 εἰς ἅλμην τε καὶ ὀξάλμην κᾆτ’ ἐς σκοροδάλμην 
 χλιερὸν ἐμβάπτων, ὃς ἂν ὀπτότατός μοι ἁπάντων 
 ὑμῶν φαίνηται, κατατρώξομαι, ὦ στρατιῶται. 
 καὶ Ἀριστοφάνης Σφηξίν ( 330 )· 
 ἀποφυσήσας 
 εἰς ὀξάλμην ἔμβαλε θερμήν.

ὀψάριον δὲ τῶν μὲν ζώντων ἡμεῖς λέγομεν, ἀτὰρ καὶ Πλάτων
 ἐπὶ τοῦ ἰχθύος ἐν Πεισάνδρῳ ( I 627 K )· 
 ἤδη φαγών τι πώποθ᾽, οἷα γίνεται, 
 ὀψάριον ἔκαμες καὶ προσέστη τοῦτό σοι; 
 Β. ἔγωγε πέρυσι κάραβον φαγών. 
 Φερεκράτης Αὐτομόλοις ( I 153 K )·
 
 τοὐψάριον τουτὶ παρέθηκέ τις ἡμῖν. 
 Φιλήμων Θησαυρῷ ( II 487 K )· 
 οὔκ ἐστ’ ἀληθὲς παραλογίσασθ’ οὐδ’ ἔχειν 
 ὀψάρια χρηστά. 
 Μένανδρος Καρχηδονίῳ ( IV 145 M )·
 
 ἐπιθυμιάσας τῷ Βορέᾳ λιβανίδιον 
 ὀψάριον οὐδὲν ἔλαβον· ἑψήσω φακῆν. 
 καὶ ἐν Ἐφεσίῳ ( IV 125 M )· 
 ἐπ’ ἀρίστῳ λαβὼν 
 ὀψάριον. 
 
 εἶτ’ ἐπιφέρει· 
 τῶν ἰχθυοπωλῶν ἀρτίωσ τις τεττάρων 
 δραχμῶν ἐπώλει κωβιούς. 
 Ἀναξίλας Ὑακίνθῳ πορνοβοσκῷ ( II 273
 K )· 
 ἐγὼ δ’ ἰὼν ὀψάριον ὑμῖν ἀγοράσω. 
 καὶ μετ’ ὀλίγα· 
 σκεύαζε, παῖ, τοὐψάριον ἡμῖν. 
 τὸ δὲ ἐν Ἀναγύρῳ Ἀριστοφάνους ( I 403
 K )· 
 εἰ μὴ παραμυθῇ μ’ ὀψαρίοις ἑκάστοτε, 
 ἀντὶ τοῦ προσοψήμασιν ἀκούομεν. καὶ γὰρ Ἄλεξις ἐν
 Παννυχίδι περιθεὶς μαγείρῳ τὸν λόγον φησίν ( II 361
 K )· 
 θερμοτέροις χαιρεοις αἰεὶ 
 τοῖς ὀψαρίοις ἢ τὸ μέσον ἢ κατωτέρω; 
 Β. κατωτέρω. Α. τί λέγεις σύ; ποδαπὸς οὑτοσὶ 
 ἅνθρωπος; οὐκ ἐπίστασαι ζῆν· ψυχρά σοι 
 ἅπαντα παραθῶ; Β. μηδαμῶς. Α. ζέοντα δέ; 
 Β. Ἄπολλον. Α. οὐκοῦν τὸ μέσον ἔστω. Β. δηλαδή. 
 Α. τοῦθ’ ἕτερος οὐδεὶς τῶν ὁμοτέχνων μου ποιεῖ. 
 Β. οὐκ οἴομ’ οὐδ’ ἄλλ’ οὐδὲν ὧν σὺ νῦν ποιεῖς. 
 Α. ἐγὼ δ’ ἐρῶ ... τοῖς γὰρ ἑστιωμένοις 
 τὸν καιρὸν ἀποδίδωμι τῆς συγκράσεως. 
 Β. σὺ πρὸς θεῶν ἔθυσας ... τὸν ἔριφον· 
 μὴ κόπτ’ ἔμ᾽, ἀλλὰ τὰ κρέα. Α. παῖδες, παράγετε· 
 ὀπτάνιον ἔστιν; Β. ἔστι. Α. καὶ κάπνην ἔχει; 
 
 Β. δηλονότι. Α. μή μοι δῆλον, ἀλλ’ ἔχει κάπνην; 
 Β. ἔχει. Α. κακόν, εἰ τύφουσαν. Β. ἀπολεῖ μ᾽
 οὑτοσί.

ταῦτά σοι παρ’ ἡμῶν τῶν ζώντων, ὀλβιογάστορ Οὐλπιανέ,
 ἀπεμνημόνευσα. καὶ σὺ γάρ, ὡς ἔοικε, μετ’ ἐμοῦ κατὰ τὸν
 Ἄλεξιν οὐδενὸς ἐμψύχου μεταλαμβάνεις, ὅς φησιν ἐν Ἀτθίδι
 τάδε ( II 308 )· 
 ὁ πρῶτος εἰπὼν ὅτι σοφιστὴς οὐδὲ εἷς 
 ἔμψυχον οὐδὲν ἐσθίει σοφός τις ἦν. 
 ἐγὼ γὰρ ἥκω νῦν ἀγοράσας οὐδὲ ἓν 
 ἔμψυχον· ἰχθῦς ἐπριάμην τεθνηκότας 
 μεγάλους, κρεᾴδι’ ἀρνὸς ἐσθίειν πίονος, 
 οὐ ζῶντος· οὐχ οἷόν τε γάρ. τί ἄλλο; ναί, 
 ἡπάτιον ὀπτὸν προσέλαβον. τούτων ἐὰν 
 δείξῃ τις ἢ φωνήν τι ἢ ψυχὴν ἔχον, 
 ἀδικεῖν προσομολογῶ παραβαίνων τὸν νόμον. 
 ἐπὶ τούτοις οὖν ἔασον ἡμᾶς δειπνεῖν. ἰδοὺ γάρ, ἕως
 πρὸς σὲ διαλέγομαι, καὶ οἱ ΦΑΣΙΑΝΙΚΟΙ παραπεπλεύκασιν
 ὑπεριδόντες ἡμᾶς διὰ τὴν ἄκαιρόν σου γλωσσαλγίαν.’ ‘ἀλλ’ ἢν
 ἐμοὶ εἴπῃς’, ἔφη ὁ Οὐλπιανός, ‘διδάσκαλε Μυρτίλε, ὁ
 ὀλβιογάστωρ σοι πόθεν καὶ εἰ φασιανικῶν τις ὀρνίθων
 μέμνηται τῶν παλαιῶν, ἐγώ σοι ἦρι μάλ’ οὐκ ἐφ᾽ 
 Ἑλλήσποντον πλεύσας ( Hom. Ι 360 ), ἀλλ’ εἰς τὴν
 ἀγορὰν πορευθεὶς ὠνήσομαι φασιανικόν, ὃν συγκατέδομαί
 σοι.’

καὶ ὁ Μυρτίλος ‘ἐπὶ ταύταις, ἔφη, ταῖς συνθήκαις λέγω. τοῦ
 μὲν ὀλβιογάστορος Ἄμφις μέμνηται ἐν Γυναικομανίᾳ οὑτωσὶ
 λέγων ( II 238 K )· 
 
 Εὐρύβατε κνισολοῖχε, .. οὐκ ἔσθ’ ὅπως 
 οὐκ ὀλβιογάστωρ εἶ σύ. 
 φασιανικοῦ δὲ ὄρνιθος ὁ ἥδιστος Ἀριστοφάνης ἐν
 δράματι Ὄρνισιν. Ἀττικοὶ δ’ εἰσὶ δύο πρεσβῦται ὑπὸ
 ἀπραγμοσύνης πόλιν ζητοῦντες ἐν ᾗ κατοικήσουσιν ἀπράγμονα·
 καὶ αὐτοῖς ἀρέσκει ὁ βίος ὁ μετ’ ὀρνίθων. ἔρχονται οὖν ὡς
 τοὺς ὄρνιθας καὶ αἰφνίδιον αὐτοῖς ἐπιπτάντος ἑνὸς τῶν
 ὀρνίθων ἀγρίου τὴν ὄψιν, δείσαντες ἑαυτοὺς παραμυθούμενοι
 λέγουσι τά τ’ ἄλλα καὶ τάδε ( v. 67 )· 
 ὁδὶ δὲ δὴ τίς ἐστιν ὄρνις; οὐκ ἐρεῖς; 
 Β. Ἐπικεχοδὼς ἔγωγε φασιανικός. 
 καὶ τὸ ἐν Νεφέλαις δὲ ἐπὶ τῶν ὀρνίθων ἔγωγε ἀκούω
 καὶ οὐκ ἐπὶ ἵππων ὡς πολλοί ( v. 109 )· 
 τοὺς φασιανούς, οὓς τρέφει Λεωγόρας. 
 δύναται γὰρ ὁ Λεωγόρας καὶ ἵππους τρέφειν καὶ
 ὄρνεις φασιανούς. κωμῳδεῖται γὰρ ὁ Λεωγόρας ὡς γαστρίμαργος
 ὑπὸ Πλάτωνος ἐν Περιαλγεῖ ( I 629 K ).
 Μνησίμαχος δ’ ἐν Φιλίππῳ (εἷς δὲ καὶ οὗτός ἐστι
 τῶν τῆς μέσης κωμῳδίας ποιητῶν) φησί
 ( II 442 K )· 
 καὶ τὸ λεγόμενον, 
 σπανιώτερον πάρεστιν ὀρνίθων γάλα 
 καὶ φασιανὸς ἀποτετιλμένος καλῶς. 
 Θεόφραστος δὲ ὁ Ἐρέσιος, Ἀριστοτέλους μαθητής, ἐν
 τῇ γʹ περὶ ζῴων ( fr. 180 W )
 μνημονεύων αὐτῶν οὑτωσί πως λέγει· ‘ἐστὶ δὲ καὶ τοῖς ὄρνισι
 τοιαύτη διαφορά· τὰ μὲν γὰρ βαρέα καὶ μὴ πτητικά, καθάπερ
 ἀτταγήν, πέρδιξ, ἀλεκτρυών, φασιανός, εὐθὺς βαδιστικὰ καὶ
 δασέα.’ καὶ Ἀριστοτέλης ἐν ὀγδόῃ ζῴων 
 ἱστορίας γράφει τάδε ( p. 633a 29 )· ‘εἰσὶ δὲ
 τῶν ὀρνίθων οἳ μὲν κονιστικοί, οἳ δὲ λοῦνται, οἳ δὲ οὔτε
 κονιστικοὶ οὔτε λοῦνται. ὅσοι δὲ μὴ πτητικοί, ἀλλ᾽
 ἐπίγειοι, κονιστικοί, οἷον ἀλεκτορίς, πέρδιξ, ἀτταγήν,
 φασιανός, κορυδαλλός.’ μνημονεύει δ’ αὐτῶν καὶ Σπεύσιππος
 ἐν δευτέρῳ Ὁμοίων. φασιανὸν δὲ οὗτοι κεκλήκασιν αὐτὸν καὶ
 οὐ φασιανικόν.

Ἀγαθαρχίδης δ’ ὁ Κνίδιος ἐν τῇ τετάρτῃ καὶ τριακοστῇ τῶν
 Εὐρωπιακῶν ( FHG III 194 ) περὶ τοῦ Φάσιδος
 ποταμοῦ τὸν λόγον ποιούμενος γράφει καὶ ταῦτα· ‘πλῆθος δ᾽
 ὀρνίθων τῶν καλουμένων φασιανῶν φοιτᾷ τροφῆς χάριν πρὸς τὰς
 ἐκβολὰς τῶν στομάτων.’ Καλλίξενος δ’ ὁ Ῥόδιος ἐν τετάρτῃ
 περὶ Ἀλεξανδρείας ( FHG III 65 ) διαγράφων τὴν
 γενομένην πομπὴν ἐν Ἀλεξανδρείᾳ Πτολεμαίου τοῦ Φιλαδέλφου
 καλουμένου βασιλέως ὡς μέγα θαῦμα περὶ τῶν ὀρνίθων τούτων
 οὕτως γράφει· ‘εἶτα ἐφέροντο ἐν ἀγγείοις ψιττακοὶ καὶ ταῲ
 καὶ μελεαγρίδες καὶ φασιανοὶ καὶ ὄρνιθες Αἰθιοπικοὶ πλήθει
 πολλοί.’ Ἀρτεμίδωρος δὲ ὁ Ἀριστοφάνειος ἐν ταῖς
 ἐπιγραφομέναις Ὀψαρτυτικαῖς Γλώσσαις καὶ Πάμφιλος ὁ
 Ἀλεξανδρεὺς ἐν τοῖς περὶ ὀνομάτων καὶ γλωσσῶν Ἐπαίνετον
 παρατίθεται λέγοντα ἐν τῷ Ὀψαρτυτικῷ ὅτι ὁ φασιανὸς ὄρνις
 τατύρας καλεῖται. Πτολεμαῖος δ’ ὁ Εὐεργέτης ἐν δευτέρῳ
 ὑπομνημάτων ( FHG III 186 ) τέταρόν φησιν
 ὀνομάζεσθαι τὸν φασιανὸν ὄρνιν. τοσαῦτά σοι περὶ τῶν
 φασιανικῶν ὀρνίθων ἔχων λέγειν, οὓς ἐγὼ διὰ σὲ ὥσπερ οἱ
 πυρέσσοντες περιφερομένους εἶδον. σὺ δὲ κατὰ τὰς συνθήκας
 ἂν μὴ αὔριον ἀποδῷς τὰ ὡμολογημένα, οὐκ
 ἐξαπατήσεως δημοσίᾳ σε γράψομαι, ἀλλὰ τὸν Φᾶσιν οἰκήσοντα
 ἀποπέμψω, ὡς Πολέμων ὁ περιηγητὴς Ἴστρον τὸν Καλλιμάχειον
 συγγραφέα εἰς τὸν ὁμώνυμον κατεπόντου ποταμόν ( fr. 54
 Pr ).

ΑΤΤΑΓΑΣ. Ἀριστοφάνης Πελαργοῖς ( I 504
 K )· 
 ἀτταγᾶς ἥδιστον ἕψειν ἐν ἐπινικίοις κρέας. 
 Ἀλέξανδρος δ’ ὁ Μύνδιός φησιν ( Rose Arist.
 ps. p. 293 ) ὅτι μικρῷ μὲν μείζων ἐστὶ πέρδικος,
 ὅλος δὲ κατάγραφος τὰ περὶ τὸν νῶτον, κεραμεοῦς τὴν χρόαν,
 ὑποπυρρίζων μᾶλλον. θηρεύεται δ’ ὑπὸ κυνηγῶν διὰ τὸ βάρος
 καὶ τὴν τῶν πτερῶν βραχύτητα. ἐστὶ δὲ κονιστικὸς πολύτεκνός
 τε καὶ σπερμολόγος. Σωκράτης δ’ ἐν τῷ περὶ ὅρων καὶ τόπων
 καὶ πυρὸς καὶ λίθων ‘ἐκ τῆς Λυδίας μετακομισθέντες, φησίν,
 εἰς Αἴγυπτον οἱ ἀτταγαῖ καὶ ἀφεθέντες εἰς τὰς ὕλας ἕως μέν
 τινος ὄρτυγος φωνὴν ἀφίεσαν, ἐπεὶ δὲ τοῦ ποταμοῦ κοίλου
 ῥυέντος λιμὸς ἐγένετο καὶ πολλοὶ τῶν κατὰ τὴν χώραν
 ἀπώλλυντο, οὐ διέλιπον σαφέστερον τῶν παίδων τῶν τρανοτάτων
 ἕως νῦν λέγοντες ‘τρὶς τοῖς κακούργοις κακά’. συλληφθέντες
 δὲ οὐ μόνον οὐ τιθασεύονται, ἀλλ’ οὐδὲ φωνὴν ἔτι ἀφιᾶσιν.
 ἐὰν δὲ ἀφεθῶσι, φωνήεντες πάλιν γίγνονται.’ μνημονεύει
 αὐτῶν Ἱππῶναξ οὕτως ( fr. 36 B4 ) 
 οὐδ’ ἀτταγᾶς τε καὶ λαγὼς διατρώγων. 
 καὶ Ἀριστοφάνης ἐν Ὄρνισιν· ἐν δ’ Ἀχαρνεῦσιν
 ( v. 875 ) καὶ ὡς πλεοναζόντων αὐτῶν ἐν τῇ
 Μεγαρικῇ. περισπῶσι δ’ οἱ Ἀττικοὶ παρὰ
 τὸν ὀρθὸν λόγον τοὔνομα. τὰ γὰρ εἰς 
 ασ λήγοντα ἐκτεταμένον ὑπὲρ δύο συλλαβὰς ὅτε ἔχει
 τὸ ἄλφα παραλῆγον, βαρύτονά ἐστιν, οἷον ἀκάμας, Σακάδας,
 ἀδάμας. λεκτέον δὲ καὶ ἀτταγαῖ καὶ οὐχὶ ἀτταγῆνες.

ΠΟΡΦΥΡΙΩΝ. ὅτι καὶ τούτου Ἀριστοφάνης ( Av.
 707 ) μέμνηται δῆλον. Πολέμων δ’ ἐν πέμπτῳ τῶν πρὸς
 Ἀντίγονον καὶ Ἀδαῖον ( fr. 59 Pr ) πορφυρίωνά
 φησι τὸν ὄρνιν διαιτώμενον κατὰ τὰς οἰκίας τὰς ὑπάνδρους
 τῶν γυναικῶν τηρεῖν πικρῶς καὶ τοιαύτην ἔχειν αἴσθησιν ἐπὶ
 τῆς μοιχευομένης, ὥσθ’ ὅταν τοῦθ’ ὑπονοήσῃ προσημαίνει τῷ
 δεσπότῃ, ἀγχόνῃ τὸ ζῆν περιγράψας. οὐ πρότερόν τε, φησίν,
 τροφῆς μεταλαμβάνει, εἰ μὴ περιπατήσει τόπον τινὰ ἐξευρὼν
 ἑαυτῷ ἐπιτήδειον· μεθ’ ὃ κονισάμενος λούεται, εἶτα
 τρέφεται. Ἀριστοτέλης δὲ σχιδανόποδά φησιν ( p. 290
 R ) αὐτὸν εἶναι ἔχειν τε χρῶμα κυάνεον, σκέλη
 μακρά, ῥύγχος ἠργμένον ἐκ τῆς κεφαλῆς φοινικοῦν, μέγεθος
 ἀλεκτρυόνος, στόμαχον δ’ ἔχει λεπτόν· διὸ τῶν λαμβανομένων
 εἰς τὸν πόδα ταμιεύεται μικρὰς τὰς ψωμίδας. κάπτων δὲ
 πίνει. πενταδάκτυλός τε ὢν τὸν μέσον ἔχει μέγιστον.
 Ἀλέξανδρος δ’ ὁ Μύνδιος ἐν βʹ περὶ τῆς τῶν
 πτηνῶν ἱστορίας Λίβυν εἶναί φησι τὸν ὄρνιν καὶ τῶν κατὰ τὴν
 Λιβύην θεῶν ἱερόν. ΠΟΡΦΥΡΙΣ. Καλλίμαχος δ’ ἐν τῷ περὶ
 ὀρνίθων ( fr. 100 2 Schn ) διεστάναι φησὶ
 πορφυρίωνα πορφυρίδος, ἰδίᾳ ἑκάτερον καταριθμούμενος· τὴν
 τροφήν τε λαμβάνειν τὸν πορφυρίωνα ἐν
 σκότῳ καταδυόμενον, ἵνα μή τις αὐτὸν θεάσηται. ἐχθραίνει
 γὰρ τοὺς προσιόντας αὐτοῦ τῇ τροφῇ. τῆς δὲ πορφυρίδος καὶ
 Ἀριστοφάνης ἐν Ὄρνισιν μνημονεύει ( v. 304 ).
 Ἴβυκος δέ τινας λαθιπορφυρίδας ὀνομάζει διὰ τούτων
 ( fr. 8 B4 )· ‘τοῦ μὲν πετάλοισιν ἐπ᾽
 ἀκροτάτοις ἱζάνοισι ποικίλαι πανέλοπες, αἰολόδειροι
 λαθιπορφυρίδες καὶ ἀλκυόνες τανυσίπτεροι.’ ἐν ἄλλοις δέ
 φησιν ( fr. 4 )· 
 αἰεί μ᾽, ὦ φίλε θυμέ, τανύπτερος ὡς ὅκα πορφυρίς.

ΠΕΡΔΙΞ. τούτων πολλοὶ μὲν μέμνηνται, ὡς καὶ Ἀριστοφάνης.
 τοῦ δὲ ὀνόματος αὐτῶν ἔνιοι συστέλλουσι τὴν μέσην συλλαβήν,
 ὡς Ἀρχίλοχος ( fr. 106 B4 )· 
 πτώσσουσαν ὥστε πέρδικα. 
 οὕτως καὶ ὄρτυγα καὶ χοίνικα, πολὺ δέ ἐστι τὸ
 ἐκτεινόμενον παρὰ τοῖς Ἀττικοῖς. Σοφοκλῆς Καμικοῖς
 ( fr. 301 N )· 
 ὄρνιθος ἦλθ’ ἐπώνυμος 
 πέρδικος ἐν κλεινοῖς Ἀθηναίων πάγοις. 
 Φερεκράτης ἢ ὁ πεποιηκὼς τὸν Χείρωνα ( I 192
 K )· 
 ἔξεισιν ἄκων δεῦρο πέρδικος τρόπον. 
 Φρύνιχος Τραγῳδοῖς ( I 384 K )· 
 τὸν Κλεόμβροτόν τε τοῦ 
 Πέρδικος υἱόν. 
 τὸ δὲ ζῷον ἐπὶ λαγνείας συμβολικῶς παρείληπται.
 Νικοφῶν ἐν Χειρογάστορσι ( I 779 K )· 
 τοὺς ἑψητοὺς καὶ τοὺς πέρδικας ἐκείνους. 
 
 Ἐπίχαρμος δ’ ἐν Κωμασταῖς βραχέως ( p. 244
 L )· 
 σηπίας τ’ ἆγον νεούσας πέρδικάς τε πετομένους. 
 φησὶ δ’ Ἀριστοτέλης περὶ τοῦ ζῴου τάδε ( p.
 287 R )· ‘ὁ πέρδιξ ἐστὶ μὲν χερσαῖος, σχιδανόπους,
 ζῇ δὲ ἔτη πεντεκαίδεκα, ἡ δὲ θήλεια καὶ πλείονα.
 πολυχρονιώτερα γὰρ ἐν τοῖς ὄρνισι τῶν ἀρρένων τὰ θήλεα.
 ἐπῳάζει δὲ καὶ ἐκτρέφει καθάπερ ἡ ἀλεκτορίς. ὅταν δὲ γνῷ
 ὅτι θηρεύεται, προελθὼν τῆς νεοττιᾶς κυλινδεῖται παρὰ τὰ
 σκέλη τοῦ θηρεύοντος, ἐλπίδα ἐμποιῶν τοῦ συλληφθήσεσθαι,
 ἐξαπατᾷ τε ἕως ἂν ἀποπτῶσιν οἱ νεοττοί· εἶτα καὶ αὐτὸς
 ἐξίπταται.

ἐστὶ δὲ τὸ ζῷον κακόηθες καὶ πανοῦργον, ἔτι δὲ
 ἀφροδισιαστικόν. διὸ καὶ τὰ ᾠὰ τῆς θηλείας συντρίβει, ἵνα
 ἀπολαύῃ τῶν ἀφροδισίων. ὅθεν ἡ θήλεια γιγνώσκουσα
 ἀποδιδράσκουσα τίκτει.’ τὰ αὐτὰ ἱστορεῖ καὶ Καλλίμαχος ἐν
 τῷ περὶ ὀρνέων ( fr. 100 3 Schn ). μάχονται δὲ
 καὶ οἱ χῆροι αὐτῶν πρὸς ἀλλήλους καὶ ὁ ἡττηθεὶς ὀχεύεται
 ὑπὸ τοῦ νικήσαντος. Ἀριστοτέλης δέ φησιν ( h. a. p.
 614 a 2 ) ὅτι τὸν ἡττηθέντα πάντες ἐν μέρει
 ὀχεύουσιν. ὀχεύουσι δὲ καὶ οἱ τιθασοὶ τοὺς ἀγρίους. ἐπειδὰν
 δὲ κρατηθῇ τις ὑπὸ τοῦ δευτέρου, οὗτος λάθρᾳ ὀχεύεται ὑπὸ
 τοῦ κρατιστεύσαντος. γίνεται δὲ τοῦτο κατά τινα ὥραν τοῦ
 ἔτους, ὡς καὶ ὁ Μύνδιός φησιν Ἀλέξανδρος. νεοττεύουσι δὲ
 ἐπὶ γῆς οἱ ἄρρενες καὶ αἱ θήλειαι, διελόμενοι ἕκαστοι
 οἶκον. ἐπὶ δὲ τὸν θηρεύοντα πέρδικα ὠθεῖται ὁ τῶν ἀγρίων
 ἡγεμὼν μαχούμενος· ἁλόντος δὲ τούτου ἕτερος ἔρχεται
 μαχούμενος. καὶ ὁπόταν μὲν ἄρρην ᾖ ὁ θηρεύων,
 τοῦτο ποιεῖ· ὅταν δὲ θήλεια ᾖ ἡ
 θηρεύουσα, ᾄδει ἕως ἂν ἀπαντήσῃ ὁ ἡγεμὼν αὐτῇ· καὶ οἱ ἄλλοι
 ἀθροισθέντες ἀποδιώκουσιν ἀπὸ τῆς θηλείας, ὅτι ἐκείνῃ, ἀλλ᾽
 οὐχ ἑαυτοῖς προσέχει. ὅθεν πολλάκις διὰ ταῦτα σιγῇ
 προσέρχεται, ὅπως μὴ ἄλλος ἀκούσας τῆς φωνῆς ἔλθῃ
 μαχούμενος αὐτῷ. ἐνίοτε δὲ ἡ θήλεια τὸν ἄρρενα προσιόντα
 κατασιγάζει. πολλάκις τε ἐπῳάζουσα ἐξίσταται, ὅταν
 προσερχόμενον ἐπαισθάνηται τὸν ἄρρενα τῇ θηρευούσῃ,
 ὑπομένει τε ὀχευθῆναι, ἵνα αὐτὸν ἀποσπάσῃ τῆς θηρευούσης.
 ἐπὶ τοσοῦτον δ’ ἐπτόηνται περὶ τὴν ὀχείαν οἱ πέρδικες καὶ
 οἱ ὄρτυγες ὡς εἰς τοὺς θηρεύοντας ἐμπίπτειν καθίζοντας ἐπὶ
 τῶν κεφαλῶν. φασὶ δὲ καὶ τοὺς ἀγομένους θήλεις πέρδικας ἐπὶ
 θήραν, ὁπόταν ἴδωσιν ἢ ὄσφρωνται τῶν ἀρρένων κατ’ ἄνεμον
 στάντων ἢ περιπετομένων, ἐγκύους γίγνεσθαι, τινὲς δὲ καὶ
 παραυτίκα τίκτειν. πέτονταί τε περὶ τὸν τῆς ὀχείας καιρὸν
 χάσκοντες καὶ τὴν γλῶσσαν ἔξω ἔχοντες οἵ τε θήλεις καὶ οἱ
 ἄρρενες.’ Κλέαρχος δ’ ἐν τῷ περὶ τοῦ Πανικοῦ ( FHG II
 324 ) ‘οἱ στρουθοί, φησί’ χοἰ πέρδικες, ἔτι δὲ οἱ
 ἀλεκτρυόνες καὶ οἱ ὄρτυγες προΐενται τὴν γονὴν οὐ μόνον
 ἰδόντες τὰς θηλείας, ἀλλὰ κἂν ἀκούσωσιν αὐτῶν τὴν φωνήν.
 τούτου δὲ αἴτιον ἡ τῇ ψυχῇ γινομένη φαντασία περὶ τῶν
 πλησιασμῶν. φανερώτατον δὲ γίνεται περὶ τὰς ὀχείας, ὅταν ἐξ
 ἐναντίας αὐτοῖς θῇς κάτοπτρον· προστρέχοντες γὰρ διὰ τὴν
 ἔμφασιν ἁλίσκονταί τε καὶ προΐενται τὸ 
 σπέρμα, πλὴν τῶν ἀλεκτρυόνων. τούτους δ’ ἡ τῆς ἐμφάσεως
 αἴσθησις εἰς μάχην προάγεται μόνον.’ ταῦτα μὲν ὁ
 Κλέαρχος.

καλοῦνται δ’ οἱ πέρδικες ὑπ’ ἐνίων κακκάβαι, ὡς καὶ ὑπ᾽
 Ἀλκμᾶνος λέγοντος οὕτως ( fr. 25 B4 )· 
 ἔπη τάδε καὶ μέλος Ἀλκμὰν 
 εὗρε γεγλωσσάμενον 
 κακκαβίδων στόμα συνθέμενος, 
 σαφῶς ἐμφανίζων ὅτι παρὰ τῶν περδίκων ᾄδειν
 ἐμάνθανε. διὸ καὶ Χαμαιλέων ὁ Ποντικὸς ἔφη ( fr. 24
 Koepke ) ‘τὴν εὕρεσιν τῆς μουσικῆς τοῖς ἀρχαίοις
 ἐπινοηθῆναι ἀπὸ τῶν ἐν ταῖς ἐρημίαις ᾀδόντων ὀρνίθων· ὧν
 κατὰ μίμησιν λαβεῖν στάσιν τὴν μουσικήν. οὐ πάντες δ’ οἱ
 πέρδικες, φησί, κακκαβίζουσιν· Θεόφραστος γοῦν ἐν τῷ περὶ
 ἑτεροφωνίας τῶν ὁμογενῶν ( fr. 181 W ) ‘οἱ
 Ἀθήνησι, φησίν, ἐπὶ τάδε πέρδικες τοῦ Κορυδαλλοῦ πρὸς τὸ
 ἄστυ κακκαβίζουσιν, οἱ δ’ ἐπέκεινα τιττυβίζουσιν.’ Βάσιλις
 δ’ ἐν τῷ δευτέρῳ τῶν Ἰνδικῶν ( FHG IV 346 ) ‘οἱ
 μικροί, φησίν, ἄνδρες οἱ ταῖς γεράνοις διαπολεμοῦντες
 πέρδιξιν ὀχήματι χρῶνται.’ Μενεκλῆς δ’ ἐν πρώτῃ τῆς
 Συναγωγῆς ( FHG IV 450 ) ‘οἱ Πυγμαῖοι, φησί,
 τοῖς πέρδιξι καὶ ταῖς γεράνοις πολεμοῦσι.’ τῶν δὲ περδίκων
 ἐστὶν ἕτερον γένος ἐν Ἰταλίᾳ ἀμαυρὸν τῇ πτερώσει καὶ
 μικρότερον τῇ ἕξει, τὸ ῥύγχος οὐχὶ κινναβάρινον ἔχον. οἱ δὲ
 περὶ τὴν Κίρραν πέρδικες ἄβρωτον ἔχουσι τὸ κρέας διὰ τὰς
 νομάς. οἱ δὲ περὶ τὴν Βοιωτίαν ἢ οὐ διαβαίνουσιν εἰς τὴν
 Ἀττικὴν ἢ διαβαίνοντες τῇ φωνῇ διάδηλοι
 γίγνονται, καθάπερ προειρήκαμεν ( Litt. a ).
 τοὺς δὲ περὶ Παφλαγονίαν γιγνομένους πέρδικάς φησι
 Θεόφραστος ( fr. 182 W ) δύο ἔχειν καρδίας. οἱ
 δ’ ἐν Σκιάθῳ τῇ νήσῳ κοχλίας ἐσθίουσι. τίκτουσι δ’ ἐνίοτε
 καὶ πεντεκαίδεκα καὶ ιϚʹ . πέτονται δὲ ἐπὶ βραχύ,
 ὥς φησι Ξενοφῶν ἐν πρώτῳ Ἀναβάσεως γράφων οὕτως ( I 5,
 3 )· ‘τὰς δὲ ὠτίδας ἄν τις ταχὺ ἀνιστῇ ἔστι
 λαμβάνειν· πέτονταί τε γὰρ βραχὺ ὥσπερ οἱ πέρδικες καὶ ταχὺ
 ἀπαγορεύουσι. τὰ δὲ κρέα αὐτῶν ἡδέα ἐστίν.’

ἀληθῆ λέγειν φησὶ τὸν Ξενοφῶντα ὁ Πλούταρχος περὶ τῶν
 ὠτίδων· φέρεσθαι γὰρ πάμπολλα τὰ ζῷα ταῦτα εἰς τὴν
 Ἀλεξάνδρειαν ἀπὸ τῆς παρακειμένης Λιβύης, τῆς θήρας αὐτῶν
 τοιαύτης γινομένης. μιμητικὸν δέ ἐστι τὸ ζῷον τοῦτο, ὁ
 ὦτος, μάλιστα ὧν ἂν ἴδῃ ποιοῦντα ἄνθρωπον. ποιεῖ δ’ οὖν
 ταὐτὰ ὅσα ἂν ἴδῃ τοὺς κυνηγοῦντας πράττοντας. οἳ δὲ στάντες
 αὐτῶν καταντικρὺ ὑπαλείφονται φαρμάκῳ τοὺς ὀφθαλμούς,
 παρασκευάσαντες ἄλλα φάρμακα κολλητικὰ ὀφθαλμῶν καὶ
 βλεφάρων, ἅπερ οὐ πόρρω ἑαυτῶν ἐν λεκανίσκαις βραχείαις
 τιθέασιν. οἱ οὖν ὦτοι θεώμενοι τοὺς ὑπαλειφομένους τὸ αὐτὸ
 καὶ αὐτοὶ ποιοῦσιν ἐκ τῶν λεκανίδων λαμβάνοντες καὶ ταχέως
 ἁλίσκονται. γράφει δὲ περὶ αὐτῶν Ἀριστοτέλης ( p. 292
 R ) οὕτως ὅτι ‘ἐστὶ μὲν τῶν ἐκτοπιζόντων καὶ
 σχιδανοπόδων καὶ τριδακτύλων, μέγεθος ἀλεκτρυόνος μεγάλου,
 χρῶμα ὄρτυγος, κεφαλὴ προμήκης, ῥύγχος ὀξύ, τράχηλος
 λεπτός, ὀφθαλμοὶ μεγάλοι, γλῶσσα ὀστώδης, πρόλοβον δ’ οὐκ
 ἔχει’. Ἀλέξανδρος δ’ ὁ Μύνδιος καὶ προσαγορεύεσθαί φησιν αὐτὸν λαγωδίαν. φασὶ δ’ αὐτὸν καὶ
 τὴν τροφὴν ἀναμαρυκᾶσθαι ἥδεσθαί τε ἵππῳ. εἰ γοῦν τις δορὰν
 ἵππων περιθοῖτο, θηρεύσει ὅσους ἂν θέλῃ· προσίασι γάρ. ἐν
 ἄλλοις δὲ πάλιν φησὶν ὁ Ἀριστοτέλης ( p. 293
 R )· ‘ὁ ὦτός ἐστι μὲν παρόμοιος τῇ γλαυκί, οὔκ ἐστι
 δὲ νυκτερινός. ἔχει τε περὶ τὰ ὦτα πτερύγια, διὸ καὶ ὦτος
 καλεῖται· μέγεθος περιστερᾶς, μιμητὴς ἀνθρώπων·
 ἀντορχούμενος γοῦν ἁλίσκεται.’ ἀνθρωποειδὴς δ’ ἐστὶ τὴν
 μορφὴν καὶ πάντων μιμητὴς ὅσα ἄνθρωπος ποιεῖ. διόπερ καὶ
 τοὺς ἐξαπατωμένους ῥᾳδίως ἐκ τοῦ τυχόντος οἱ κωμικοὶ ὤτους
 καλοῦσιν. ἐν γοῦν τῇ θήρᾳ αὐτῶν ὁ ἐπιτηδειότατος ὀρχεῖται
 στὰς κατὰ πρόσωπον αὐτῶν, καὶ τὰ ζῷα βλέποντα εἰς τὸν
 ὀρχούμενον νευροσπαστεῖται. ἄλλος δέ τις ὄπισθεν στὰς καὶ
 λαθὼν συλλαμβάνει τῇ περὶ τὴν μίμησιν ἡδονῇ
 κατεχομένους.

τὸ δ’ αὐτὸ ποιεῖν λέγουσι καὶ τοὺς σκῶπας· καὶ γὰρ τούτους
 ὀρχήσει λόγος ἁλίσκεσθαι. μνημονεύει δ’ αὐτῶν Ὅμηρος ( Od. 5.66 ). γένος τε ὀρχήσεως
 ἀπ’ αὐτῶν καλεῖται σκὼψ λαβὼν τοὔνομα ἀπὸ τῆς περὶ τὸ ζῷον
 ἐν τῇ κινήσει ποικιλίας. χαίρουσι δὲ οἱ σκῶπες καὶ
 ὁμοιότητι καὶ ἀπ’ αὐτῶν ἡμεῖς σκώπτειν καλοῦμεν τὸ
 συνεικάζειν καὶ καταστοχάζεσθαι τῶν σκωπτομένων διὰ τὸ τὴν
 ἐκείνων ἐπιτηδεύειν προαίρεσιν. πάντα δὲ τὰ τῶν ζῴων
 εὔγλωττα καὶ διηρθρωμένα ἐστὶ τὴν φωνὴν καὶ μιμεῖται τοὺς
 τῶν ἀνθρώπων καὶ τῶν ἄλλων ὀρνίθων ἤχους ὥσπερ ψιττακὸς καὶ
 κίττα. ‘ὁ δὲ σκώψ, ὥς φησιν Ἀλέξανδρος
 ὁ Μύνδιος ( cf. Rose Arist. ps. p. 294 )
 μικρότερός ἐστι γλαυκὸς καὶ ἐπὶ μολυβδοφανεῖ τῷ χρώματι
 ὑπόλευκα στίγματα ἔχει δύο τε ἀπὸ τῶν ὀφρύων παρ’ ἑκάτερον
 κρόταφον ἀναφέρει πτερά.’ Καλλίμαχος δέ φησι ( fr. 100
 7 Schn ) δύο γένη εἶναι σκωπῶν καὶ τοὺς μὲν
 φθέγγεσθαι, τοὺς δὲ οὔ. διὸ καὶ καλεῖσθαι τοὺς μὲν σκῶπας
 αὐτῶν, τοὺς δ’ ἀείσκωπας· εἰσὶ δὲ γλαυκοί. ὁ δὲ Μύνδιος
 Ἀλέξανδρός φησι τοὺς παρ’ Ὁμήρῳ χωρὶς τοῦ σ κῶπας εἶναι, καὶ Ἀριστοτέλη
 ( h. a. p. 617b 31 ) οὕτως αὐτοὺς ὠνομακέναι.
 φαίνεσθαί τε τούτους ἀεὶ καὶ μὴ ἐσθίεσθαι. τοὺς δ’ ἐν τῷ
 φθινοπώρῳ φαινομένους δύο ἡμέραις ἢ μιᾷ, τούτους εἶναι
 ἐδωδίμους. διαφέρουσι δὲ τῶν ἀεισκώπων τῷ πάχει καί εἰσι
 παραπλήσιοι τρυγόνι καὶ φάττῃ. καὶ Σπεύσιππος δ’ ἐν δευτέρῳ
 Ὁμοίων χωρὶς τοῦ σ κῶπας αὐτοὺς
 ὀνομάζει. Ἐπίχαρμος ( p. 283 L )· ‘σκῶπας,
 ἔποπας, γλαῦκας’. καὶ Μητρόδωρος δ’ ἐν τῷ περὶ συνηθείας
 ἀντορχουμένους φησὶν ἁλίσκεσθαι τοὺς σκῶπας.

ἐπεὶ δ’ ἐν τῷ περὶ τῶν περδίκων λόγῳ ἐμνήσθημεν ὅτι εἰσὶν
 ὀχευτικώτατοι, προσιστορήσθω ὅτι καὶ ἀλεκτρυὼν
 ἀφροδισιαστικὸν τὸ ὄρνεον. Ἀριστοτέλης γοῦν φησιν ( h.
 a. p. 614 a 7 ) ὅτι τῶν ἀνατιθεμένων ἐν τοῖς
 ἱεροῖς ἀλεκτρυόνων τὸν ἀνατεθέντα οἱ προόντες ὀχεύουσι
 μέχρι ἂν ἄλλος ἀνατεθῇ· εἰ δὲ μὴ ἀνατεθείη, μάχονται πρὸς
 ἀλλήλους καὶ ὁ ἡττήσας τὸν ἡττηθέντα διὰ παντὸς ὀχεύει.
 ἱστορεῖται δὲ ὅτι καὶ ἀλεκτρυὼν εἰσιὼν οἱανδήποτε θύραν
 ἐπικλίνει τὸν λόφον καὶ ὅτι τῆς ὀχείας
 ἑτέρῳ δίχα μάχης οὐ παραχωρεῖ. ὁ δὲ Θεόφραστος ( fr.
 183 W ) τοὺς ἀγρίους φησὶν ὀχευτικωτέρους εἶναι
 τῶν ἡμέρων. λέγει δὲ καὶ τοὺς ἄρρενας εὐθὺς ἐξ εὐνῆς
 ἐθέλειν πλησιάζειν, τὰς δὲ θηλείας προβαινούσης μᾶλλον τῆς
 ἡμέρας. καὶ οἱ στρουθοὶ δέ εἰσιν ὀχευτικοί· διὸ καὶ
 Τερψικλῆς τοὺς ἐμφαγόντας φησὶν στρουθῶν ἐπικαταφόρους πρὸς
 ἀφροδίσια γίνεσθαι. μήποτε οὖν καὶ ἡ Σαπφὼ ἀπὸ τῆς ἱστορίας
 τὴν Ἀφροδίτην ἐπ’ αὐτῶν φησιν ( fr. 1 )
 ὀχεῖσθαι· καὶ γὰρ ὀχευτικὸν τὸ ζῷον καὶ πολύγονον. τίκτει
 γοῦν ὁ στρουθός, ὥς φησιν Ἀριστοτέλης ( p. 291
 R ) καὶ μέχρι ὀκτώ. Ἀλέξανδρος δ’ ὁ Μύνδιος δύο
 γένη φησὶν εἶναι τῶν στρουθῶν, τὸ μὲν ἥμερον, τὸ δ’ ἄγριον·
 τὰς δὲ θηλείας αὐτῶν ἀσθενεστέρας τά τ’ ἄλλα εἶναι καὶ τὸ
 ῥύγχος κερατοειδὲς μᾶλλον τὴν χρόαν, τὸ δὲ πρόσωπον οὔτε
 λίαν λευκὸν ἐχούσας οὔτε μέλαν. Ἀριστοτέλης δέ φησι
 ( p. 291 R ) τοὺς ἄρρενας τῷ χειμῶνι
 ἀφανίζεσθαι, διαμένειν δὲ τὰς θηλείας, τεκμαιρόμενος ἐκ τῆς
 χρόας τὴν πιθανότητα· ἀλλάττεσθαι γὰρ ὡς τῶν κοσσύφων καὶ
 φαλαρίδων, ἀπολευκαινομένων κατὰ καιρούς. Ἠλεῖοι δὲ καλοῦσι
 τοὺς στρουθοὺς δειρήτας, ὡς Νίκανδρός φησιν ὁ Κολοφώνιος ἐν
 τρίτῳ Γλωσσῶν ( fr. 123 Schn ).

ΟΡΤΥΓΕΣ. καθόλου ἐπὶ τῶν εἰς υξ 
 ληγόντων ὀνομάτων ἐζήτηται τί δή ποτε τῷ αὐτῷ οὐ χρῶνται
 ἐπὶ γενικῆς συμφώνῳ τῆς τελευταίας συλλαβῆς τυπωτικῷ (λέγω
 δὲ ὄνυξ καὶ ὄρτυξ̓, τὰ δὲ εἰς ξ 
 ἀρσενικὰ ἁπλᾶ δισσύλλαβα ὅταν τῷ ῡ παρεδρεύηται, ἔχῃ δὲ τῆς
 τελευταίας συλλαβῆς ἄρχον ἕν τι τῶν ἀμεταβόλων ἢ δι’ ὧν ἡ πρώτη συζυγία τῶν βαρυτόνων
 λέγεται, διὰ τοῦ κ ἐπὶ γενικῆς
 κλίνεται, κήρυκος, πέλυκος, Ἔρυκος, Βέβρυκος, ὅσα δὲ μὴ
 τοῦτον ἔχει τὸν χαρακτῆρα, διὰ τοῦ 
 γ , ὄρτυγος, ὄρυγος, κόκκυγος. σημειῶδες δὲ τὸ
 ὄνυχος. καθόλου τε τῇ πληθυντικῇ εὐθείᾳ ἑπομένη ἡ ἑνικὴ
 γενικὴ χρῆται τῷ αὐτῷ συμφώνῳ τῆς τελευταίας τυπωτικῷ, κἂν
 ἄνευ συμφώνου λέγηται, ὁμοίως. Ἀριστοτέλης δέ φησιν
 ( p. 287 R )· ‘ὁ ὄρτυξ ἐστὶ μὲν τῶν
 ἐκτοπιζόντων καὶ σχιδανοπόδων, νεοττιὰν δὲ οὐ ποιεῖ, ἀλλὰ
 κονίστραν· καὶ ταύτην σκεπάζει φρυγάνοις διὰ τοὺς ἱέρακας,
 ἐν ᾗ ἐπῳάζει.’ Ἀλέξανδρος δ’ ὁ Μύνδιος ἐν δευτέρῳ περὶ ζῴων
 ( Arist. ps. p. 294 ) ‘ὁ θῆλυς, φησίν, ὄρτυξ
 λεπτοτράχηλός ἐστι τοῦ ἄρρενος οὐκ ἔχων τὰ ὑπὸ τῷ γενείῳ
 μέλανα. ἀνατμηθεὶς δὲ πρόλοβον οὐχ ὁρᾶται μέγαν ἔχων,
 καρδίαν δ’ ἔχει μεγάλην, καὶ ταύτην τρίλοβον. ἔχει δὲ καὶ
 ἧπαρ καὶ τὴν χολὴν ἐν τοῖς ἐντέροις κεκολλημένην, σπλῆνα
 μικρὸν καὶ δυσθεώρητον, ὄρχεις δὲ ὑπὸ τῷ ἥπατι ὡς
 ἀλεκτρυόνες.’ περὶ δὲ τῆς γενέσεως αὐτῶν Φανόδημος ἐν
 δευτέρῳ Ἀτθίδος φησίν ( FHG I 366 )· ‘ὡς
 κατεῖδεν Ἐρυσίχθων Δῆλον τὴν νῆσον τὴν ὑπὸ τῶν ἀρχαίων
 καλουμένην Ὀρτυγίαν παρ’ ὃ τὰς ἀγέλας τῶν ζῴων τούτων
 φερομένας ἐκ τοῦ πελάγους ἱζάνειν εἰς τὴν νῆσον διὰ τὸ
 εὔορμον εἶναι ...’ Εὔδοξος δ’ ὁ Κνίδιος ἐν πρώτῳ γῆς
 περιόδου τοὺς Φοίνικας λέγει θύειν τῷ Ἡρακλεῖ ὄρτυγας διὰ
 τὸ τὸν Ἡρακλέα τὸν Ἀστερίας καὶ Διὸς πορευόμενον εἰς Λιβύην ἀναιρεθῆναι μὲν ὑπὸ Τυφῶνος,
 Ἰολάου δ’ αὐτῷ προσενέγκαντος ὄρτυγα καὶ προσαγαγόντος
 ὀσφρανθέντα ἀναβιῶναι. ἔχαιρε γάρ, φησί, καὶ περιὼν τῷ ζῴῳ
 τούτῳ.

ὑποκοριστικῶς δὲ Εὔπολις ἐν Πόλεσιν αὐτοὺς κέκληκεν ὀρτύγια
 λέγων οὕτως ( I 317 K )· 
 ὄρτυγας ἔθρεψας σύ τινας ἤδη πώποτε; 
 Β. ἔγωγε μίκρ’ ἄττ’ ὀρτύγια. κἄπειτα τί; 
 Ἀντιφάνης δ’ ἐν Ἀγροίκῳ ὀρτύγιον εἴρηκεν οὕτως
 ( II 14 K )· 
 ὡς δὴ σὺ τί 
 ποιεῖν δυνάμενος ὀρτυγίου ψυχὴν ἔχων; 
 Πρατίνας δ’ ἐν Δυμαίναις ἢ Καρυάτισιν ( III
 559 B4 ) ἁδύφωνον ἰδίως καλεῖ τὸν ὄρτυγα, πλὴν εἰ
 μή τι παρὰ τοῖς Φλιασίοις ἢ τοῖς Λάκωσι φωνήεντες, ὡς καὶ
 οἱ πέρδικες. καὶ ἡ σιαλὶς δὲ ἀπὸ τούτου ἂν εἴη, φησὶν ὁ
 Δίδυμος ( p. 76 Sch ), ὠνομασμένη. σχεδὸν γὰρ τὰ
 πλεῖστα τῶν ὀρνέων ἀπὸ τῆς φωνῆς ἔχει τὴν ὀνομασίαν. ἡ δὲ
 ὀρτυγομήτρα καλουμένη, ἧς μνημονεύει Κρατῖνος ἐν Χείρωσι
 λέγων ( I 88 K )· ‘Ἰθακησία ὀρτυγομήτρα‘ — λέγει
 δὲ περὶ αὐτῆς ὁ Μύνδιος Ἀλέξανδρος ὅτι ἐστὶ τὸ μέγεθος
 ἡλίκη τρυγών, σκέλη δὲ μακρά, δυσθαλὴς καὶ δειλή. περὶ δὲ
 τῆς τῶν ὀρτύγων θήρας ἰδίως ἱστορεῖ Κλέαρχος ὁ Σολεὺς ἐν τῷ
 ἐπιγραφομένῳ περὶ τῶν ἐν τῇ Πλάτωνος Πολιτείᾳ μαθηματικῶς
 εἰρημένων γράφων οὕτως ( FHG II 316 )· ‘οἱ
 ὄρτυγες περὶ τὸν τῆς ὀχείας καιρόν, ἐὰν κάτοπτρον ἐξ
 ἐναντίας τις αὐτῶν καὶ πρὸ τούτου 
 βρόχον θῇ, τρέχοντες πρὸς τὸν ἐμφαινόμενον ἐν τῷ κατόπτρῳ
 ἐμπίπτουσιν εἰς τὸν βρόχον.’ καὶ περὶ τῶν κολοιῶν δὲ
 καλουμένων τὰ ὅμοια ἱστορεῖ ἐν τούτοις· ‘καὶ τοῖς κολοιοῖς
 δὲ διὰ τὴν φυσικὴν φιλοστοργίαν, καίπερ τοσοῦτον πανουργίᾳ
 διαφέρουσιν, ὅμως ὅταν ἐλαίου κρατὴρ τεθῇ πλήρης, οἱ
 στάντες αὐτῶν ἐπὶ τὸ χεῖλος καὶ καταβλέψαντες ἐπὶ τὸν
 ἐμφαινόμενον καταράττουσι. διόπερ ἐλαιοβρόχων γενομένων ἡ
 τῶν πτερῶν αὐτοῖς συγκόλλησις αἰτία γίνεται τῆς ἁλώσεως.’
 τὴν μέσην δὲ τοῦ ὀνόματος συλλαβὴν ἐκτείνουσιν Ἀττικοὶ ὡς
 δοίδυκα καὶ κήρυκα, ὡς ὁ Ἰξίων φησὶ Δημήτριος ἐν τῷ περὶ
 τῆς Ἀλεξανδρέων διαλέκτου. Ἀριστοφάνης δ’ ἐν Εἰρήνῃ
 συνεσταλμένως ἔφη ( v. 788 ) διὰ τὸ μέτρον·
 ‘ὄρτυγες οἰκογενεῖς.’ 
 τῶν δὲ καλουμένων ΧΕΝΝΙΩΝ (μικρὸν δ’ ἐστὶν ὀρτύγιον)
 μνημονεύει Κλεομένης ἐν τῇ πρὸς Ἀλέξανδρον ἐπιστολῇ γράφων
 οὕτως· ‘φαληρίδας ταριχηρὰς μυρίας, τυλάδας πεντακισχιλίας,
 χέννια ταριχηρὰ μύρια.’ καὶ Ἵππαρχος ἐν τῇ Αἰγυπτίᾳ Ἰλιάδι·
 
 οὐδέ μοι Αἰγυπτίων βίος ἤρεσεν οἷον ἔχουσι, 
 χέννια τίλλοντες καλκατιαδεισαλέοντα.

οὐκ ἀπελείποντο δὲ ἡμῶν τοῦ συμποσίου πολλάκις οὐδὲ ΚΥΚΝΟΙ,
 περὶ ὧν φησιν ὁ Ἀριστοτέλης ( p. 285 R )· ‘ὁ
 κύκνος εὔτεκνός ἐστι καὶ μάχιμος· ἀλληλοκτονεῖ γοῦν ὁ
 μάχιμος. μάχεται δὲ καὶ τῷ ἀετῷ, αὐτὸς μάχης μὴ
 προαρξάμενος. εἰσὶ δ’ ᾠδικοὶ καὶ 
 μάλιστα περὶ τὰς τελευτάς. διαίρουσι δὲ καὶ τὸ πέλαγος
 ᾄδοντες. ἐστὶν δὲ τῶν στεγανοπόδων καὶ ποηφάγων.’ ὁ δὲ
 Μύνδιός φησιν Ἀλέξανδρος πολλοῖς τελευτῶσιν παρακολουθήσας
 οὐκ ἀκοῦσαι ᾀδόντων. ὁ δὲ τὰ Κεφαλίωνος ἐπιγραφόμενα Τρωικὰ
 συνθεὶς Ἡγησιάναξ ὁ Ἀλεξανδρεὺς καὶ τὸν Ἀχιλλεῖ
 μονομαχήσαντα Κύκνον φησὶ ( FHG III 69 )
 τραφῆναι ἐν Λευκόφρυι πρὸς τοῦ ὁμωνύμου ὄρνιθος. Βοῖος δ᾽
 ἐν Ὀρνιθογονίᾳ ἢ Βοιώ, ὥς φησι Φιλόχορος ( FHG I
 417 ), ὑπὸ Ἄρεως τὸν Κύκνον ὀρνιθωθῆναι καὶ
 παραγενόμενον ἐπὶ τὸν Σύβαριν ποταμὸν πλησιάσαι γεράνῳ.
 λέγει δὲ καὶ ἐντίθεσθαι αὐτὸν τῇ νεοττιᾷ πόαν τὴν λεγομένην
 λυγαίαν. καὶ περὶ τῆς γεράνου δέ φησιν ὁ Βοῖος ὅτι ἦν τις
 παρὰ τοῖς Πυγμαίοις γυνὴ διάσημος, ὄνομα Γεράνα. αὕτη κατὰ
 θεὸν τιμωμένη πρὸς τῶν πολιτῶν αὐτὴ τοὺς ὄντως θεοὺς
 ταπεινῶς ἦγε, μάλιστα δὲ Ἥραν τε καὶ Ἄρτεμιν. ἀγανακτήσασα
 οὖν ἡ Ἥρα εἰς ἀπρεπῆ τὴν ὄψιν ὄρνιν μετεμόρφωσε πολέμιόν τε
 καὶ στυγητὴν κατέστησε τοῖς τιμήσασιν αὐτὴν Πυγμαίοις,
 γενέσθαι τε λέγει ἐξ αὐτῆς καὶ Νικοδάμαντος τὴν χερσαίαν
 χελώνην. καθόλου δὲ ὁ ποιήσας ταῦτα τὰ ἔπη πάντα τὰ ὄρνεα
 ἀνθρώπους ἱστορεῖ πρότερον γεγονέναι.

ΦΑΣΣΑΙ. Ἀριστοτέλης φησὶ ( p. 288 R ) περιστερῶν
 μὲν εἶναι ἓν γένος, εἴδη δὲ πέντε, γράφων οὕτως·
 ‘περιστερά, οἰνάς, φάψ, φάσσα, τρυγών.’ ἐν δὲ πέμπτῳ περὶ
 ζῴων μορίων ( h. a. 5, 13 ) τὴν φάβα οὐκ
 ὀνομάζει, καίτοι Αἰσχύλου ἐν τῷ σατυρικῷ Πρωτεῖ οὕτω
 μνημονεύοντος τοῦ ὄρνιθος ( fr. 206 N )· 
 
 σιτουμένην δύστηνον ἀθλίαν φάβα, 
 μέσακτα πλευρὰ πρὸς πτύοις πεπλεγμένην. 
 κἀν Φιλοκτήτῃ δὲ ( fr. 252 ) κατὰ
 γενικὴν κλίσιν φαβῶν εἴρηκεν. ἡ μὲν οὖν οἰνάς, φησὶν ὁ
 Ἀριστοτέλης, μείζων ἐστὶ τῆς περιστερᾶς, χρῶμα δ’ ἔχει
 οἰνωπόν, ἡ δὲ φὰψ μέσον περιστερᾶς καὶ οἰνάδος, ἡ δὲ φάσσα
 ἀλέκτορος τὸ μέγεθος, χρῶμα δὲ σποδιόν, ἡ δὲ τρυγὼν πάντων
 ἐλάττων, χρῶμα δὲ τεφρόν. αὕτη δὲ θέρους φαίνεται, τὸν δὲ
 χειμῶνα φωλεύει. ἡ δὲ φὰψ καὶ ἡ περιστερὰ αἰεὶ φαίνονται, ἡ
 δ’ οἰνὰς φθινοπώρῳ μόνῳ. πολυχρονιωτέρα δὲ εἶναι λέγεται
 τούτων ἡ φάσσα· καὶ γὰρ τριάκοντα καὶ τεσσαράκοντα ζῇ ἔτη.
 οὐκ ἀπολείπουσι δ’ ἕως θανάτου οὔτε οἱ ἄρρενες τὰς θηλείας
 οὔτε αἱ θήλειαι τοὺς ἄρρενας, ἀλλὰ καὶ τελευτήσαντος
 χηρεύει ὁ ὑπολειπόμενος. τὸ δ’ αὐτὸ ποιοῦσι καὶ κόρακες καὶ
 κορῶναι καὶ κολοιοί· ἐπῳάζει δ’ ἐκ διαδοχῆς πᾶν τὸ
 περιστεροειδὲς γένος, καὶ γενομένων τῶν νεοττῶν ὁ ἄρρην
 ἐμπτύει αὐτοῖς, ὡς μὴ βασκανθῶσι. τίκτει δὲ ᾠὰ δύο, ὧν τὸ
 μὲν πρῶτον ἄρρεν ποιεῖ, τὸ δὲ δεύτερον θῆλυ. τίκτουσι δὲ
 πᾶσαν ὥραν τοῦ ἔτους· διὸ δὴ καὶ δεκάκις τοῦ ἐνιαυτοῦ
 τιθέασιν, ἐν Αἰγύπτῳ δὲ δωδεκάκις. τεκοῦσα γὰρ τῇ ἐχομένῃ
 ἡμέρᾳ συλλαμβάνει.’ ἔτι ἐν τῷ αὐτῷ φησιν Ἀριστοτέλης
 ( h. a. 5, 13 ) ὅτι περιστερὰ ἕτερον, πελειὰς
 δ’ ἔλαττον, καὶ ὅτι ἡ πελειὰς τιθασὸν γίνεται, περιστερὰ
 δὲ καὶ μέλαν καὶ μικρὸν καὶ
 ἐρυθρόπουν καὶ τραχύπουν· διὸ οὐδεὶς τρέφει. ἴδιον δὲ λέγει
 ( h. a. p. 560b 25 ) τῆς περιστερᾶς τὸ κυνεῖν
 αὐτὰς ὅταν μέλλωσιν ἀναβαίνειν ἢ οὐκ ἀνέχεσθαι τὰς θηλείας.
 ὁ δὲ πρεσβύτερος, φησί, καὶ προαναβαίνει καὶ μὴ κύσας· οἱ
 δὲ νεώτεροι αἰεὶ τοῦτο ποιήσαντες ὀχεύουσιν. καὶ αἱ θήλειαι
 δ’ ἀλλήλας ἀναβαίνουσιν, ὅταν ἄρρην μὴ παρῇ, κυνήσασαι· καὶ
 οὐδὲν προιέμεναι εἰς ἀλλήλας τίκτουσιν ᾠά, ἐξ ὧν οὐ γίνεται
 νεοττός. οἱ δὲ Δωριεῖς τὴν πελειάδα ἀντὶ περιστερᾶς
 τιθέασιν, ὡς Σώφρων ἐν γυναικείοις. Καλλίμαχος δ’ ἐν τῷ
 περὶ ὀρνέων ( fr. 100 4 ) ὡς διαφορὰς ἐκτίθεται
 φάσσαν, πυραλλίδα, περιστεράν, τρυγόνα.

ὁ δὲ Μύνδιος Ἀλέξανδρος οὐ πίνειν φησὶ τὴν φάσσαν
 ἀνακύπτουσαν ὡς τὴν τρυγόνα καὶ τοῦ χειμῶνος μὴ φθέγγεσθαι,
 εἰ μὴ εὐδίας γενομένης. λέγεται δὲ ὅτι ἡ οἰνὰς ἐὰν φαγοῦσα
 τὸ τῆς ἰξίας σπέρμα ἐπί τινος ἀφοδεύσῃ δένδρου, ἰδίαν ἰξίαν
 φύεσθαι. Δαίμαχος δ’ ἐν τοῖς Ἰνδικοῖς ἱστορεῖ ( FHG II
 440 ) περιστερὰς μηλίνας γίνεσθαι ἐν Ἰνδοῖς. Χάρων
 δ’ ὁ Λαμψακηνὸς ἐν τοῖς Περσικοῖς περὶ Μαρδονίου ἱστορῶν
 καὶ τοῦ διαφθαρέντος στρατοῦ Περσικοῦ περὶ τὸν Ἄθω γράφει
 καὶ ταῦτα ( FHG I 32 )· ‘καὶ λευκαὶ περιστεραὶ
 τότε πρῶτον εἰς Ἕλληνας ἐφάνησαν, πρότερον οὐ γιγνόμεναι.’
 ὁ δ’ Ἀριστοτέλης φησὶν ( h. a. 613a 2 ) ὡς αἱ
 περιστεραὶ γινομένων τῶν νεοττῶν τῆς ἁλμυριζούσης γῆς
 διαμασησάμεναι ἐμπτύουσιν αὐτοῖς διοιγνῦσαι τὸ στόμα, διὰ
 τούτου παρασκευάζουσαι αὐτοὺς πρὸς τὴν
 τροφήν. τῆς δὲ Σικελίας ἐν Ἔρυκι καιρός τις ἐστίν, ὃν
 καλοῦσιν Ἀναγωγάς, ἐν ᾧ φασι τὴν θεὸν εἰς Λιβύην ἀνάγεσθαι.
 τότ’ οὖν αἱ περὶ τὸν τόπον περιστεραὶ ἀφανεῖς γίνονται ὡς
 δὴ τῇ θεῷ συναποδημοῦσαι. καὶ μεθ’ ἡμέρας ἐννέα ἐν τοῖς
 λεγομένοις Καταγωγίοις μιᾶς προπετασθείσης ἐκ τοῦ πελάγους
 περιστερᾶς καὶ εἰς τὸν νεὼν εἰσπτάσης παραγίνονται καὶ αἱ
 λοιπαί. ὅσοι οὖν τότε περιουσίας εὖ ἥκουσι τῶν περιοίκων
 εὐωχοῦνται, οἱ δὲ λοιποὶ κροταλίζουσιν μετὰ χαρᾶς, ὄζει τε
 πᾶς ὁ τόπος τότε βούτυρον, ᾧ δὴ τεκμηρίῳ χρῶνται τῆς θείας
 ἐπανόδου. Αὐτοκράτης ἐν τοῖς Ἀχαικοῖς ( FHG IV
 346 ) καὶ τὸν Δία ἱστορεῖ μεταβαλεῖν τὴν μορφὴν
 εἰς περιστερὰν ἐρασθέντα παρθένου Φθίας ὄνομα ἐν Αἰγίῳ.
 Ἀττικοὶ δὲ ἀρσενικῶς περιστερὸν καλοῦσιν. Ἄλεξις
 Συντρέχουσιν ( II 375 K )· 
 λευκὸς Ἀφροδίτης εἰμὶ γὰρ περιστερός. 
 ὁ δὲ Διόνυσος οἶδε τὸ μεθύσαι μόνον· 
 εἰ δὲ νέον ἢ παλαιόν, οὐ πεφρόντικεν. 
 ἐν δὲ Δορκίδι ἢ Ποππυζούσῃ θηλυκῶς εἴρηκε καὶ ὅτι
 αἱ Σικελικαὶ διάφοροί εἰσι ( II 316 K )· 
 περιστερὰς 
 ἔνδον τρέφω τῶν Σικελικῶν τούτων πάνυ 
 κομψάς. 
 Φερεκράτης ἐν Γραυσί φησιν ( I 154 K )·
 
 ἀπόπεμψον ἀγγέλλοντα τὸν περιστερόν. 
 ἐν δὲ Πετάλῃ ( ib. 185 )· 
 
 ἀλλ᾽, ὦ περιστέριον, ὅμοιον Κλεισθένει 
 πέτου, κόμισον δέ μ’ ἐς Κύθηρα καὶ Κύπρον. 
 Νίκανδρος δὲ ἐν δευτέρῳ Γεωργικῶν τῶν Σικελικῶν
 μνημονεύων πελειάδων φησί ( fr. 73 Sch )· 
 καί τε σύ γε θρέψαιο Δρακοντιάδας διτοκεύσας 
 ἢ Σικελὰς μεγάροισι πελειάδας· οὐδέ φιν ἅρπαι 
 οὐδεφινοστρακεοι λωβήσιμοι ἐξενέπονται.

ΝΗΤΤΑΙ. τούτων, ὥς φησιν Ἀλέξανδρος ὁ Μύνδιος ( cf.
 Rose Ar. ps. p. 293 ), ὁ ἄρρην μείζων καὶ
 ποικιλώτερος. τὸ δὲ λεγόμενον γλαυκίον διὰ τὴν τῶν ὀμμάτων
 χρόαν μικρῷ ἔλαττόν ἐστι νήττης. τῶν δὲ βοσκάδων καλουμένων
 ὁ μὲν ἄρρην κατάγραφος· ...... νήττης. ἔχουσι δὲ οἱ ἄρρενες
 σιμά τε καὶ ἐλάττονα τῇ συμμετρίᾳ τὰ ῥύγχη. ἡ δὲ μικρὰ
 κολυμβίς, πάντων ἐλαχίστη τῶν ἐνύδρων, ῥυπαρομέλαινα τὴν
 χροιὰν καὶ τὸ ῥύγχος ὀξὺ ἔχει σκέπον τε τὰ ὄμματα, τὰ δὲ
 πολλὰ καταδύεται. ἔστι δὲ καὶ ἄλλο γένος βοσκάδων μεῖζον
 μὲν νήττης, ἔλαττον δὲ χηναλώπεκος. αἱ δὲ λεγόμεναι
 φασκάδες μικρῷ μείζονες οὖσαι τῶν μικρῶν κολυμβίδων τὰ
 λοιπὰ νήτταις εἰσὶ παραπλήσιοι. ἡ δὲ λεγομένη οὐρία οὐ πολὺ
 λείπεται νήττης, τῷ χρώματι δὲ ῥυπαροκέραμός ἐστι, τὸ δὲ
 ῥύγχος μακρόν τε καὶ στενὸν ἔχει. ἡ δὲ φαλαρὶς καὶ αὐτὴ
 στενὸν ἔχουσα τὸ ῥύγχος στρογγυλωτέρα τὴν ὄψιν οὖσα
 ἔντεφρος τὴν γαστέρα, μικρῷ μελαντέρα τὸν νῶτον. τῆς δὲ
 νήττης καὶ κολυμβάδος, ἀφ’ ὧν καὶ τὸ νήχεσθαι καὶ κολυμβᾶν
 εἴρηται, μνημονεύει μετὰ καὶ ἄλλων 
 λιμναίων πολλῶν Ἀριστοφάνης ἐν Ἀχαρνεῦσι διὰ τούτων
 ( v. 875 )· 
 νάσσας, κολοιούς, ἀτταγᾶς, φαλαρίδας, 
 τροχίλους, κολύμβους. 
 μνημονεύει αὐτῶν καὶ Καλλίμαχος ἐν τῷ περὶ ὀρνέων
 ( fr. 100 c 5 ).

παρῆσαν δὲ πολλάκις ἡμῖν καὶ οἱ καλούμενοι ΠΑΡΑΣΤΑΤΑΙ, ὧν
 μνημονεύει Ἐπαίνετος ἐν Ὀψαρτυτικῷ καὶ Σιμάριστος ἐν
 γʹ Συνωνύμων καὶ τετάρτῳ. εἰσὶ δ’ οἱ ὄρχεις
 οὕτω καλούμενοι. 
 συγκεκνισωμένων δέ τινων κρεῶν ζωμῷ καὶ 
 παραφερομένων ἐπεί τις ἔφη ‘τῶν ΠΝΙΚΤΩΝ κρεᾳδίων δός’, ὁ
 τῶν ὀνομάτων Δαίδαλος Οὐλπιανὸς ‘αὐτὸς ἐγώ, φησίν,
 ἀποπνιγήσομαι, εἰ μὴ εἴπῃς ὅπου καὶ σὺ εὗρες τὰ τοιαῦτα
 κρεᾴδια. οὐ μὴ γὰρ ὀνομάσω πρὶν μαθεῖν.’ ὃ δὲ ‘Στράττις
 εἶπεν, ἔφη, ἐν Μακεδόσιν ἢ Παυσανίᾳ ( I 719 K )·
 ‘πνικτόν τι τοίνυν ἔστω σοι συχνὸν τοιοῦτον’. καὶ Εὔβουλος
 Κατακολλωμένῳ ( II 180 K )· 
 καὶ πνικτὰ Σικελὰ πατανίων σωρεύματα. 
 Ἀριστοφάνης τ’ εἴρηκεν ἐν Σφηξίν ( v.
 511 )· ‘ἐν λοπάδι πεπνιγμένον.’ Κρατῖνος δ’ ἐν
 Δηλιάσι ( I 21 K )· 
 τῷ δ’ ὑποτρίψας τι μέρος πνῖξον καθαρύλλως. 
 Ἀντιφάνης δ’ ἐν Ἀγροίκῳ ( II 12 K )·
 
 καὶ πρῶτα μὲν 
 αἴρω ποθεινὴν μᾶζαν, ἣν φερέσβιος 
 Δηὼ βροτοῖσι χάρμα δωρεῖται φίλον· 
 ἔπειτα πνικτὰ τακερὰ μηκάδων μέλη, 
 
 χλόην καταμπέχοντα σάρκα νεογενῆ. 
 Β. τί λέγεις; Α. τραγῳδίαν περαίνω Σοφοκλέους.’

ΓΑΛΑΘΗΝΩΝ δὲ χοίρων ποτὲ περιενεχθέντων καὶ περὶ τούτων
 ἐζήτησαν οἱ δαιταλεῖς εἰ τὸ ὄνομα εἴρηται. καί τις ἔφη·
 ‘Φερεκράτης Δουλοδιδασκάλῳ ( I 157 K )·
 ‘γαλαθήν’ ἔκλεπτον οὐ τέλεα.’ ἐν δὲ Αὐτομόλοις ( I 153
 K )· ‘οὐ γαλαθηνὸν ἄρ’ ὗν θύειν μέλλεις.’ Ἀλκαῖος
 Παλαίστρᾳ ( I 761 K )· 
 ὁδὶ γὰρ αὐτός ἐστιν· εἴ τι γρύξομαι 
 ὧν σοι λέγω πλέον τι γαλαθηνοῦ μυός. 
 Ἡρόδοτος δ’ ἐν τῇ πρώτῃ φησὶν ( c.
 183 ) ὅτι ἐν Βαβυλῶνι ἐπὶ τοῦ χρυσοῦ βωμοῦ οὐκ ἔξεστι
 θύειν ὅτι μὴ γαλαθηνὰ μοῦνα. Ἀντιφάνης Φιλεταίρῳ ( II
 104 K )· 
 κομψός γε μικρὸς κρωμακίσκος οὑτοσὶ 
 γαλαθηνός. 
 Ἡνίοχος Πολυεύκτῳ ( II 432 K )· 
 ὁ βοῦς ὁ χαλκοῦς ἦν ἂν ἑφθὸς
 δεκάπαλαι, 
 ὃ δ’ ἴσως γαλαθηνὸν τέθυκε τὸν χοῖρον λαβών. 
 καὶ Ἀνακρέων δέ φησιν ( fr. 51 B4 )·
 
 οἷά τε νεβρὸν νεοθηλέα 
 γαλαθηνόν, ὅς τ’ ἐν ὕλῃ κεροέσσης 
 ἀπολειφθεὶς ἀπὸ μητρὸς ἐπτοήθη. 
 Κράτης Γείτοσι ( I 130 K )· 
 νῦν μὲν γὰρ ἡμῖν ... παιδικῶν ἅλις 
 οκως περ ἀρνῶν ἐστι γαλαθηνῶν τε καὶ 
 χοίρων. 
 
 Σιμωνίδης δ’ ἐπὶ τοῦ Περσέως τὴν Δανάην ποιεῖ
 λέγουσαν ( fr. 37 )· 
 ὦ τέκος, οἷον ἔχω πόνον· 
 σὺ δ’ ἀωτεῖς, γαλαθηνῷ δ’ ἤτορι κνώσσεις. 
 καὶ ἐν ἄλλοις ἐπ’ Ἀρχεμόρου εἴρηκεν ( fr.
 52 )· 
 ἰοστεφάνου γλυκεῖαν ἐδάκρυσαν 
 ψυχὰν ἀποπνέοντα γαλαθηνὸν τέκος. 
 Κλέαρχος δ’ ἐν τοῖς περὶ βίων ( FHG II
 309 ) εἰς τοῦτό φησιν ὠμότητος Φάλαριν τὸν
 τύραννον ἐλάσαι ὡς γαλαθηνὰ θοινᾶσθαι βρέφη. (θῆσθαι δ᾽
 ἐστὶ τὸ θηλάζειν τὸ γάλα. Ὅμηρος· 
 Il. 24.58 
 
 Ἕκτωρ γὰρ θνητός τε γυναῖκά τε θήσατο μαζόν, 
 
 διὰ τὸ ἐντίθεσθαι τὰς θηλὰς εἰς τὰ στόματα τὰ βρέφη,
 καὶ ὁ τιτθὸς ἐνθένδε διὰ τὸ ἐντίθεσθαι τὰς θηλάς·ʼ 
 νεβροὺς κοιμήσασα νεηγενέας γαλαθηνούς ( Od. 4.336 ).’

περιενεχθεισῶν δέ ποτε καὶ ΔΟΡΚΑΔΩΝ ὁ Ἐλεατικὸς Παλαμήδης
 ὁ ὀνοματολόγος ἔφη· ‘οὐκ ἄχαρι κρέας τὸ τῶν
 δορκώνων.’ πρὸς ὃν ὁ Μυρτίλος ἔφη· ‘μόνως δορκάδες
 λέγονται, δόρκωνες δὲ οὔ. Ξενοφῶν Ἀναβάσεως πρώτῳ ( c.
 5, 2 )· ‘ἐνῆσαν δὲ καὶ ὠτίδες καὶ δορκάδες."

ΤΑΩΣ. ὅτι σπάνιος οὗτος ὁ ὄρνις δηλοῖ Ἀντιφάνης ἐν
 Στρατιώτῃ ἢ Τύχωνι λέγων οὕτως ( II 99 K )·
 
 τῶν ταὧν μὲν ὡς ἅπαξ τις ζεῦγος ἤγαγεν μόνον, 
 σπάνιον ὂν τὸ χρῆμα· πλείους δ’ εἰσὶ νῦν τῶν
 ὀρτύγων. 
 καὶ Εὔβουλος ἐν Φοίνικι. καὶ γὰρ ὁ ταὼς διὰ τὸ
 σπάνιον θαυμάζεται. ‘ὁ ταώς, φησὶν Ἀριστοτέλης ( p. 291 R ), σχιδανόπους
 ἐστὶ καὶ ποιολόγος καὶ τίκτει τριέτης γενόμενος, ἐν οἷς
 χρόνοις καὶ τὴν ποικιλίαν τῶν πτερῶν
 λαμβάνει. ἐπῳάζει δ’ ἡμέρας πρὸς λʹ . τίκτει τε
 ἅπαξ τοῦ ἔτους ᾠὰ δώδεκα· ταῦτα δὲ οὐκ εἰς ἅπαξ, ἀλλὰ παρ᾽
 ἡμέρας δύο· αἱ δὲ πρωτοτόκοι ὀκτώ. τίκτει δὲ καὶ ὑπηνέμια,
 ὡς ἡ ἀλεκτορίς, οὐ πλείω δὲ τῶν δύο. ἐκλέπει δὲ καὶ ἐπῳάζει
 καθάπερ ἡ ἀλεκτορίς.’ Εὔπολις δ’ ἐν Ἀστρατεύτοις φησὶ περὶ
 αὐτοῦ οὕτως ( I 266 K )· 
 μή ποτε θρέψω 
 παρὰ Φερσεφόνῃ τοιόνδε ταὧν, ὃς τοὺς εὕδοντας 
 ἐγείρει. 
 Ἀντιφῶντι δὲ τῷ ῥήτορι λόγος μὲν γέγραπται ἔχων
 ἐπίγραμμα περὶ ταῶν, καὶ ἐν αὐτῷ τῷ λόγῳ οὐδεμία μνεία τοῦ
 ὀνόματος γίνεται, ὄρνεις δὲ ποικίλους πολλάκις ἐν αὐτῷ
 ὀνομάζει, φάσκων τούτους τρέφειν Δῆμον τὸν Πυριλάμπους καὶ
 πολλοὺς παραγίνεσθαι κατὰ πόθον τῆς τῶν ὀρνίθων θέας ἔκ τε
 Λακεδαίμονος καὶ Θετταλίας καὶ σπουδὴν ποιεῖσθαι τῶν ᾠῶν
 μεταλαβεῖν. περὶ δὲ τῆς ἰδέας αὐτῶν λέγων γράφει ( fr.
 58 Bl )· ‘εἴ τις ἐθέλοι καταβαλεῖν εἰς πόλιν τοὺς
 ὄρνιθας, οἰχήσονται ἀναπτόμενοι. ἐὰν δὲ τῶν πτερύγων
 ἀποτέμῃ, τὸ κάλλος ἀφαιρήσεται· τὰ πτερὰ γὰρ αὐτῶν τὸ
 κάλλος ἐστίν, ἀλλ’ οὐ τὸ σῶμα.’ ὅτι δὲ καὶ περισπούδαστος
 ἦν αὐτῶν ἡ θέα ἐν τῷ αὐτῷ λόγῳ πάλιν φησίν· ‘ἀλλὰ τὰς μὲν
 νουμηνίας ὁ βουλόμενος εἰσῄει, τὰς δ’ ἄλλας ἡμέρας εἴ τις
 ἔλθοι βουλόμενος θεάσασθαι, οὐκ ἔστιν ὅστις ἔτυχε. καὶ
 ταῦτα οὐκ ἐχθὲς οὐδὲ πρῴην, ἀλλ’ ἔτη πλέον ἢ τριάκοντά
 ἐστιν.’

ταὧς δὲ λέγουσιν Ἀθηναῖοι, ὥς φησι Τρύφων 
 ( fr. 5 Vels ), τὴν τελευταίαν συλλαβὴν
 περισπῶντες καὶ δασύνοντες. καὶ ἀναγιγνώσκουσι μὲν οὕτως
 παρ’ Εὐπόλιδι ἐν Ἀστρατεύτοισ — πρόκειται δὲ τὸ μαρτύριον
 ( Litt. c ) — καὶ ἐν Ὄρνισιν Ἀριστοφάνους
 ( v. 101 ) 
 Τηρεὺς γὰρ εἶ σύ; πότερον ὄρνις ἢ ταὧς; καὶ πάλιν
 ( 269 ) 
 ὄρνις δῆτα. τίς ποτ’ ἐστίν; οὐ δήπου ταὧς; 
 λέγουσι δὲ καὶ τὴν δοτικὴν ταωνι, ὡς ἐν τῷ αὐτῷ
 Ἀριστοφάνης ( v. 884 ). ἀμήχανον δὲ παρὰ
 Ἀττικοῖς καὶ Ἴωσιν ἐν τοῖς ὑπὲρ μίαν συλλαβὴν ὀνόμασι τὴν
 τελευτῶσαν ἀπὸ φωνήεντος ἀρχομένην δασύνεσθαι. πάντως γὰρ
 εἶναι ψιλὴν αὐτὴν παρηκολούθηκεν, οἷον νεὤς, λεὤς,
 Τυνδάρεὠς, Μενέλεὠς, λειπόνεὠς, εὔνεὠς, Νείλεὠς, πρᾶὀς,
 υἱὄς, Κεῖὀς, Χῖὀς, δῖὀς, χρεῖὀς, πλεῖὀς, λεῖὀς, λαιὄς,
 βαιὄς, φαιὄς, πηὄς, γόὀς, θοὄς, ῥόὀς, ζωὄς. φίλαρχος γὰρ
 οὖσα καὶ ἡγεμονικὴ τὴν φύσιν ἡ δασύτης τοῖς τελευταίοις
 μέρεσι τῶν ὀνομάτων οὐδαμῶς ἐγκαθείργνυται. ὠνόμασται δὲ
 ταὧς ἀπὸ τῆς τάσεως τῶν πτερῶν.’ Σέλευκος δ’ ἐν τῷ πέμπτῳ
 περὶ Ἑλληνισμοῦ· ‘ταὧς· παραλόγως δ’ οἱ Ἀττικοὶ καὶ
 δασύνουσι καὶ περισπῶσι. τοῖς δὲ πρώτοις τῶν φωνηέντων κατὰ
 τὰς ἁπλᾶς τῶν ὀνομάτων ἐκφορὰς συνεκφέρεσθαι ἐθέλει καὶ
 ἐνταυθοῖ προᾴττουσα καὶ τάχιον ἐκθέουσα δι’ ἐπιπολῆς ἐστι
 τῶν λέξεων. τεκμαιρόμενοι οὖν Ἀθηναῖοι καὶ διὰ τῆς τάξεως
 τὴν ἐνοῦσαν τῇ προσῳδίᾳ φύσιν οὐκ ἐπὶ τῶν φωνηέντων αὐτὴν
 τιθέασιν ὥσπερ τὰς ἄλλας, πρὸ δὲ τούτων τάσσουσιν. οἶμαι δὲ καὶ διὰ τοῦ Η στοιχείου τυπώσασθαι τοὺς παλαιοὺς τὴν δασεῖαν.
 διόπερ καὶ Ῥωμαῖοι πρὸ πάντων τῶν δασυνομένων ὀνομάτων τὸ
 Η προγράφουσι, τὸ ἡγεμονικὸν
 αὐτῆς διασημαίνοντες. εἰ δὲ τοιαύτη ἡ δασύτης, μήποτ᾽
 ἀλόγως κατὰ τὴν τελευτῶσαν συλλαβὴν ὁ ταὼς πρὸς τῶν Ἀττικῶν
 προσπνεῖται.’

πολλῶν οὖν καὶ ἄλλων ἐν τῷ συμποσίῳ περὶ ἑκάστου τῶν
 εἰσκομιζομένων ῥηθέντων, ‘ἀλλὰ κἀγώ, φησὶν ὁ Λαρήνσιος,
 κατὰ τὸν πάντα ἄριστον Οὐλπιανὸν προτείνω τι καὶ αὐτὸς
 ὑμῖν· ζητήσεις γὰρ σιτούμεθα· τὸν τέτρακα τί νομίζετε;’ καί
 τινος εἰπόντος ‘εἶδος ὀρνέου’ (ἔθος δὲ γραμματικῶν παισὶν
 περὶ πάντων τῶν προβαλλομένων λέγειν, εἶδος φυτοῦ, εἶδος
 ὀρνέου, εἶδος λίθου), ὁ Λαρήνσιος ἔφη· ‘καὶ αὐτός, ἀνδρῶν
 λῷστε, ὅτι ὁ χαρίεις Ἀριστοφάνης ἐν τοῖς Ὄρνισι μνημονεύει
 ἐν τούτοις ( v. 884 ) οἶδα· ‘πορφυρίωνι καὶ
 πελεκᾶντι καὶ πελεκίνῳ καὶ φλέξιδι καὶ τέτρακι καὶ ταὧνι.’
 ζητῶ δ’ ἐγὼ παρ’ ὑμῶν μαθεῖν εἰ καὶ παρ’ ἄλλῳ τινὶ αὐτοῦ
 τις γίνεται μνήμη. Ἀλέξανδρος γὰρ ὁ Μύνδιος ἐν δευτέρῳ περὶ
 πτηνῶν ζῴων οὐ τοῦ ὄρνιθος τοῦ μεγάλου μνημονεύει, ἀλλά
 τινος τῶν σμικροτάτων. λέγει γὰρ οὕτως· ‘τέτραξ τὸ μέγεθος
 ἴσος σπερμολόγῳ, τὸ χρῶμα κεραμεοῦς, ῥυπαραῖς στιγμαῖς καὶ
 μεγάλαις γραμμαῖς ποικίλος, καρποφάγος. ὅταν ᾠοτοκῇ δέ,
 τετράζει τῇ φωνῇ. καὶ Ἐπίχαρμος ἐν Ἥβας Γάμῳ ( p. 237
 L )· 
 λαμβάνοντι γὰρ 
 ὄρτυγας στρουθούς τε κορυδαλλάς τε 
 φιλοκονείμονας 
 
 τέτραγας σπερματολόγους τε κἀγλαὰς συκαλλίδας. 
 καὶ ἐν ἄλλοις δέ φησιν ( p. 240 L )·
 
 ἦν δ’ ἐρῳδιοί τε πολλοὶ μακροκαμπυλαύχενες 
 τέτραγές τε σπερματολόγοι.’ 
 ἐπεὶ δὲ ὑμεῖς οὐδὲν ἔχετε (σιωπᾶτε γάρ), ἐγὼ καὶ
 τὸ ὄρνεον ὑμῖν ἐπιδείξω. ἐπιτροπεύων γὰρ ἐν Μυσίᾳ τοῦ
 κυρίου αὐτοκράτορος καὶ προιστάμενος τῶν τῆς ἐπαρχίας
 ἐκείνης πραγμάτων τεθέαμαι ἐπὶ τῇ χώρᾳ ἐκείνῃ τοὔρνεον. καὶ
 μαθὼν οὕτω καλούμενον παρὰ τοῖς Μυσοῖς καὶ Παίοσιν
 ὑπεμνήσθην ἐκ τῶν ὑπ’ Ἀριστοφάνους εἰρημένων τὸν ὄρνιθα.
 νομίζων δὲ καὶ παρὰ τῷ πολυμαθεστάτῳ Ἀριστοτέλει μνήμης
 ἠξιῶσθαι τὸ ζῷον ἐν τῇ πολυταλάντῳ πραγματείᾳ (ὀκτακόσια
 γὰρ εἰληφέναι τάλαντα παρ’ Ἀλεξάνδρου τὸν Σταγιρίτην λόγος
 ἔχει εἰς τὴν περὶ τῶν ζῴων ἱστορίαν) ὡς οὐδὲν εὗρον περὶ
 αὐτοῦ λεγόμενον, ἔχαιρον ἔχων ἐχεγγυώτατον μάρτυρα τὸν
 χαρίεντα Ἀριστοφάνη.’ ἅμα δὲ ταῦτα λέγοντος αὐτοῦ εἰσῆλθέ
 τις φέρων ἐν τῷ ταλάρῳ τὸν τέτρακα. ἦν δὲ τὸ μὲν μέγεθος
 ὑπὲρ ἀλεκτρυόνα τὸν μέγιστον, τὸ δὲ εἶδος πορφυρίωνι
 παραπλήσιος· καὶ ἀπὸ τῶν ὤτων ἑκατέρωθεν εἶχε κρεμάμενα
 ὥσπερ οἱ ἀλεκτρυόνες τὰ κάλλαια· βαρεῖα δ’ ἦν ἡ φωνή.
 θαυμασάντων οὖν ἡμῶν τὸ εὐανθὲς τοῦ ὄρνιθος μετ’ οὐ πολὺ
 καὶ ἐσκευασμένος παρηνέχθη, καὶ τὰ κρέα αὐτοῦ ἦν παραπλήσια
 τοῖς τῆς μεγάλης στρουθοῦ, ἣν καὶ αὐτὴν πολλάκις
 κατεδαισάμεθα.

ΨΥΑΙ. ὁ τὴν τῶν Ἀτρειδῶν κάθοδον πεποιηκὼς ἐν τῷ τρίτῳ
 φησίν ( om. Kinkel )· 
 
 Ἶσον δ’ Ἑρμιονεὺς ποσὶ καρπαλίμοισι μετασπὼν 
 ψύας ἔγχει νύξε. 
 Σιμάριστος δ’ ἐν τρίτῳ Συνωνύμων οὕτως γράφει·
 ‘ὀσφύος αἱ ἐκ πλαγίων σάρκες ἐπανεστηκυῖαι ψύαι. τὰ δ᾽
 ἑκατέρωθεν κοιλώματα λέγουσι κύβους γαλλιας.’ Κλέαρχος δ᾽
 ἐν δευτέρῳ περὶ σκελετῶν οὕτως φησί ( FHG II
 324 )· ‘σάρκες μυωταὶ καθ’ ἑκάτερον μέρος, ἃς οἳ
 μὲν ψύας, οἳ δὲ ἀλώπεκας, οἳ δὲ νευρομήτρας καλοῦσι.
 μνημονεύει δὲ τῶν ψυῶν καὶ Ἱπποκράτης ὁ ἱερώτατος.
 ὠνομάσθησαν δ’ οὕτως διὰ τὸ ῥᾳδίως ἀποψᾶσθαι ἢ οἷόν τις
 οὖσα ἐπιψαύουσα σὰρξ καὶ ἐπιπολῆς τοῖς
 ὀστέοις ὑπάρχουσα.’ μνημονεύει αὐτῶν καὶ Εὔφρων ὁ κωμικὸς
 ἐν Θεωροῖς ( IV 491 M )· 
 λοβός τίς ἐστι καὶ ψύαι καλούμεναι· 
 ταύτας ἐπιτεμὼν πρὶν θεωρῆσαι μαθών ...

ΟΥΘΑΡ. Τηλεκλείδης Στερροῖς ( I 217
 K )· 
 ὡς οὖσα θῆλυς εἰκότως οὖθαρ φορῶ. 
 Ἡρόδοτος δ’ ἐν τῇ τετάρτῃ τῶν ἱστοριῶν φησιν
 ( c. 2 )... σπανίως δ’ ἔστιν εὑρεῖν τὸ οὖθαρ
 ἐπὶ τῶν ἄλλων ζῴων λεγόμενον· ΥΠΟΓΑΣΤΡΙΟΝ δὲ μόνον ὡς ἐπὶ
 τῶν ἰχθύων λέγεται. Στράττις Ἀταλάντῃ ( I 713
 K )· 
 ὑπογάστριον θύννου τι κἀκροκώλιον. 
 Θεόπομπος Καλλαίσχρῳ ( I 738 K )·
 
 ἰχθύων δὲ δὴ 
 ὑπογάστρι᾽, ὦ Δάματερ. 
 ἐν δὲ Σειρῆσιν ὑπήτρια καλεῖ τὰ ὑπογάστρια λέγων
 οὕτως ( I 747 K )· 
 
 θύννων τε λευκὰ Σικελικῶν ὑπήτρια·

ΛΑΓΩΣ. περὶ τούτου ὁ μὲν ὀψοδαίδαλος Ἀρχέστρατος οὕτως φησί
 ( fr. 57 R )· 
 τοῦ δὲ λαγὼ πολλοί τε τρόποι πολλαί τε θέσεις 
 σκευασίας εἰσίν. κεῖνος δ’ οὖν ἐστιν ἄριστος, 
 ἂν πεινῶσι μεταξὺ φέρῃς κρέας ὀπτὸν ἑκάστῳ, 
 θερμόν, ἁπλῶς ἁλίπαστον, ἀφαρπάζων ὀβελίσκου 
 μικρὸν ἐνωμότερον. μὴ λυπείτω δέ σ’ ὁρῶντα 
 ἰχῶρα στάζοντα κρεῶν, ἀλλ’ ἔσθιε λάβρως. 
 αἱ δ’ ἄλλαι περίεργοι ἔμοιγ’ εἰσὶν διὰ παντὸς 
 σκευασίαι, γλοιῶν καταχύσματα καὶ κατάτυρα 
 καὶ κατέλαια λίαν, ὥσπερ γαλῇ ὀψοποιούντων. 
 Ναυσικράτης δ’ ὁ κωμῳδιοποιὸς ἐν Περσίδι σπανίως,
 φησίν, ἔστιν εὑρεῖν δασύποδα περὶ τὴν Ἀττικήν· λέγει δὲ ὧδε
 ( II 296 K )· 
 ἐν τῇ γὰρ Ἀττικῇ τίς εἶδε πώποτε 
 λέοντας ἢ τοιοῦτον ἕτερον θηρίον; 
 οὗ δασύποδ’ εὑρεῖν ἐστιν οὐχὶ ῥᾴδιον. 
 Ἀλκαῖος δ’ ἐν Καλλιστοῖ καὶ ὡς πολλῶν ὄντων
 ἐμφανίζει διὰ τούτων ( I 759 K )· 
 κορίαννον ἵνα τί λεπτόν; Β. ἵνα τοὺς δασύποδας 
 οὓς ἂν λάβωμεν ἁλσὶ διαπάττειν ἔχῃς.

Τρύφων δέ φησι ( fr. 19 Vels )· ‘τὸν λαγὼν ἐπ᾽
 αἰτιατικῆς ἐν Δαναίσιν Ἀριστοφάνης ὀξυτόνως καὶ μετὰ τοῦ
 ν λέγει ( I 456 K )·
 
 λύσας ἴσως ἂν τὸν λαγὼν ξυναρπάσειεν ὑμῶν. 
 καὶ ἐν Δαιταλεῦσιν ( I 445 K )· 
 
 ἀπόλωλα· τίλλων τὸν λαγὼν ὀφθήσομαι. 
 Ξενοφῶν δ’ ἐν Κυνηγετικῷ ( c. 5, 1 )
 χωρὶς τοῦ ν λαγῶ καὶ περισπωμένως,
 ἐπεὶ τὸ καθ’ ἡμᾶς ἐστι λαγός. ὥσπερ δὲ ναὸν λεγόντων ἡμῶν
 ἐκεῖνοί φασιν νεὼν καὶ λαὸν λεών, οὕτω λαγὸν ὀνομαζόντων
 ἐκεῖνοι λαγὼν ἐροῦσι. τῇ δὲ τὸν λαγὸν ἑνικῇ αἰτιατικῇ
 ἀκόλουθός ἐστιν ἡ παρὰ Σοφοκλεῖ ἐν Ἀμύκῳ σατυρικῷ
 πληθυντικὴ ὀνομαστική ( fr. 108 )· 
 γέρανοι, χελῶναι, γλαῦκες, ἰκτῖνοι, λαγοί. 
 τῇ δὲ λαγὼν ἡ διὰ τοῦ ω 
 παραπλησίως προσαγορευομένη λαγῲ παρ’ Εὐπόλιδι ἐν Κόλαξιν
 ( I 303 K )· ‘ἵνα πάρα μὲν βατίδες καὶ λαγῲ
 καὶ γυναῖκες εἱλίποδες.’ εἰσὶν δ’ οἳ καὶ ταῦτ’ ἀλόγως κατὰ
 τὴν τελευτῶσαν συλλαβὴν περισπωμένως προφέρονται. δεῖ δὲ
 ὀξυτονεῖν τὴν λέξιν, ἐπειδὴ τὰ εἰς 
 οσ λήγοντα τῶν ὀνομάτων ὁμότονά ἐστι, κἂν μεταληφθῇ
 εἰς τὸ ω παρ’ Ἀττικοῖς· ναὸς νεώς,
 κάλος κάλως. οὕτως δ’ ἐχρήσατο τῷ ὀνόματι καὶ Ἐπίχαρμος καὶ
 Ἡρόδοτος καὶ ὁ τοὺς Εἵλωτας ποιήσας. εἶτά ἐστι τὸ μὲν Ἰακὸν
 λαγός ( Amipsiae I 675 K )· 
 λαγὸν ταράξας πῖθι τὸν θαλάσσιον, 
 τὸ δὲ λαγὼς Ἀττικόν. λέγουσι δὲ καὶ Ἀττικοὶ λαγός,
 ὡς Σοφοκλῆς ( fr. 108 )· 
 γέρανοι, κορῶναι, γλαῦκες, ἰκτῖνοι, λαγοί. 
 τὸ μέντοι 
 ἢ πτῶκα λαγωόν 
 Il. 23.310 
 εἰ μέν ἐστιν Ἰωνικόν, πλεονάζει τὸ ω , εἰ δ’ Ἀττικόν, τὸ ο . λαγῷα δὲ λέγεται κρέα.’

Ἡγήσανδρος δ’ ὁ Δελφὸς ἐν ὑπομνήμασι ( FHG IV
 421 ) ‘κατὰ τὴν Ἀντιγόνου τοῦ Γονατᾶ φησιν
 βασιλείαν τοσοῦτον πλῆθος γενέσθαι 
 λαγῶν ἐν Ἀστυπαλαίᾳ, ὡς τοὺς Ἀστυπαλαιεῖς περὶ αὐτῶν
 μαντεύσασθαι. καὶ τὴν Πυθίαν εἰπεῖν κύνας τρέφειν καὶ
 κυνηγετεῖν· ἁλῶναί τε ἐν ἐνιαυτῷ πλείους τῶν ἑξακισχιλίων.
 ἐγένετο δὲ τὸ πλῆθος τοῦτο Ἀναφαίου τινὸς ἐμβαλόντος δύο
 λαγωοὺς εἰς τὴν νῆσον· ὡς καὶ πρότερον Ἀστυπαλαιέως τινὸς
 ἀφέντος δύο πέρδικας εἰς τὴν Ἀνάφην τοσοῦτον πλῆθος ἐγένετο
 περδίκων ἐν τῇ Ἀνάφῃ, ὡς κινδυνεῦσαι ἀναστάτους γενέσθαι
 τοὺς κατοικοῦντας. κατ’ ἀρχὰς δ’ ἡ μὲν Ἀστυπάλαια οὐκ εἶχεν
 λαγώς, ἀλλὰ πέρδικας .....’ πολύγονον δ’ ἐστὶ τὸ ζῷον ὁ
 λαγώς, ὡς Ξενοφῶν εἴρηκεν ἐν τῷ Κυνηγετικῷ ( 5,
 13 ). καὶ Ἡρόδοτος δ’ οὕτως φησίν ( III
 108 )· ‘τοῦτο μὲν ὅτι ὁ λαγὼς ὑπὸ πάντων
 θηρεύεται, καὶ θηρίου καὶ ὄρνιθος καὶ ἀνθρώπου, οὕτω δή τι
 πολύγονόν ἐστιν, ἐπικυίσκει τε μόνον πάντων θηρίων, καὶ τὸ
 μὲν δασὺ τῶν τέκνων ἐν τῇ γαστρί, τὸ δὲ ψιλόν, τὸ δὲ ἄρτι
 ἐν τῇς μήτρῃσι πλάσσεται, τὸ δ’ ἐπαναιρέεται.’ Πολύβιος δ᾽
 ἐν τῇ δωδεκάτῃ τῶν ἱστοριῶν ( c. 3, 10 )
 γίγνεσθαί φησι παρόμοιον τῷ λαγῷ ζῷον τὸν κούνικλον
 καλούμενον, γράφων οὕτως· ‘ὁ δὲ κούνικλος καλούμενος
 πόρρωθεν μὲν ὁρώμενος εἶναι δοκεῖ λαγὼς μικρός· ὅταν δ’ εἰς
 τὰς χεῖρας λάβῃ τις, μεγάλην ἔχει διαφορὰν καὶ κατὰ τὴν
 ἐπιφάνειαν καὶ κατὰ τὴν βρῶσιν. γίνεται δὲ τὸ πλεῖον κατὰ
 γῆς.’ μνημονεύει δ’ αὐτῶν καὶ Ποσειδώνιος ὁ φιλόσοφος ἐν τῇ
 ἱστορίᾳ ( FHG III 275 )· ‘καὶ ἡμεῖς εἴδομεν
 πολλοὺς κατὰ τὸν ἀπὸ Δικαιαρχείας πλοῦν
 ἐπὶ Νέαν πόλιν. νῆσος γάρ ἐστιν οὐ μακρὰν τῆς γῆς κατὰ τὰ
 τελευταῖς μέρη τῆς Δικαιαρχείας ὑπ’ ὀλίγων μὲν
 κατοικουμένη, πολλοὺς δὲ ἔχουσα τοὺς κουνίκλους τούτους.’
 καλοῦνται δέ τινες καὶ χελιδονίαι λαγωοί. μνημονεύει
 Δίφιλος ἢ Καλλιάδης ἐν Ἀγνοίᾳ οὕτως ( II 541
 K )· 
 τί τοῦτο; ποδαπὸς οὗτος; 
 Β. χελιδόνειος ὁ δασύπους, γλυκεῖα δ’ ἡ μίμαρκυς. 
 Θεόπομπος δὲ ἐν τῇ κʹ τῶν ἱστοριῶν
 ( FHG I 301 ) περὶ τὴν Βισαλτίαν φησὶ λαγωοὺς
 γίγνεσθαι δύο ἥπατα ἔχοντας.

ΣΥΟΣ δὲ ἀγρίου ἐπεισενεχθέντος, ὃς κατ’ οὐδὲν ἦν ἐλάττων
 τοῦ καλοῦ γραφομένου Καλυδωνίου, ‘προβάλλω, τὶς ἔφη, σοὶ
 ζητεῖν, φροντιστὰ καὶ λογιστὰ Οὐλπιανέ, τίς ἱστόρηκε τὸν
 Καλυδώνιον σῦν θήλειάν τε γεγονέναι καὶ λευκὸν τὴν χρόαν.’
 ὃ δὲ σφόδρα φροντίσας καὶ τὸ προβληθὲν ἀποδιοπομπησάμενος
 ‘ἀλλ’ ὑμεῖς γε, ἔφη, ἄνδρες γάστρωνες, εἰ μὴ κόρον ἤδη
 ἔχετε τοσούτων ἐμπλησθέντες, ὑπερβάλλειν μοι δοκεῖτε πάντας
 τοὺς ἐπὶ πολυφαγίᾳ διαβοήτους γενομένους· καὶ τίνες εἰσὶν
 οὗτοι ζητεῖτε. προφέρεσθαι δὲ δίκαιόν ἐστιν ὑμᾶς σὺν τῷ σ σῦς ἐτυμώτερον· παρὰ τὸ σεύεσθαι
 γὰρ καὶ ὁρμητικῶς ἔχειν τὸ ζῷον εἴρηται. τέτριπται δὲ καὶ
 τὸ λέγειν χωρὶς τοῦ κατ’ ἀρχὰς σ 
 ὗς. οἳ δὲ σῦν εἰρῆσθαι οἱονεὶ θῦν, τὸν εἰς θυσίαν
 εὐθετοῦντα. νῦν δέ, εἰ δοκεῖ, ἀποκρίνασθέ μοι τίς
 μνημονεύει κατὰ τὸ σύνθετον ὁμοίως ἡμῖν
 συάγρου ἐπὶ τοῦ συὸς τοῦ ἀγρίου. Σοφοκλῆς μὲν γὰρ ἐν
 Ἀχιλλέως Ἐρασταῖς ἐπὶ κυνὸς ἔταξε τοὔνομα ἀπὸ τοῦ σῦς
 ἀγρεύειν, λέγων ( fr. 159 N )· 
 σὺ δ᾽, ὦ Σύαγρε, Πηλιωτικὸν τρέφος. 
 παρ’ Ἡροδότῳ δὲ ὄνομα κύριον Σύαγρος Λάκων γένος,
 ὁ πρὸς Γέλωνα τὸν Συρακόσιον πρεσβεύσας περὶ τῆς πρὸς τοὺς
 Μήδους συμμαχίας ἐν τῇ ἐβδόμῃ ( c. 153 ). καὶ
 Αἰτωλῶν δὲ οἶδα στρατηγὸν Σύαγρον, οὗ μνημονεύει Φύλαρχος
 ἐν τετάρτῃ ἱστοριῶν ( FHG I 335 ).’ καὶ ὁ
 Δημόκριτος ἔφη· ‘ἀεί ποτε σύ, ὦ Οὐλπιανέ, οὐδενὸς
 μεταλαμβάνειν εἴωθας τῶν παρασκευαζομένων πρὶν μαθεῖν εἰ ἡ
 χρῆσις μὴ εἴη τῶν ὀνομάτων παλαιά. κινδυνεύεις οὖν ποτε διὰ
 ταύτας τὰς φροντίδας ὥσπερ ὁ Κῷος Φιλητᾶς ζητῶν τὸν
 καλούμενον ψευδολόγον τῶν λόγων ὁμοίως ἐκείνῳ διαλυθῆναι.
 ἰσχνὸς γὰρ πάνυ τὸ σῶμα διὰ τὰς ζητήσεις γενόμενος
 ἀπέθανεν, ὡς τὸ πρὸ τοῦ μνημείου αὐτοῦ ἐπίγραμμα δηλοῖ·
 
 ξεῖνε, Φιλητᾶς εἰμί. λόγων ὁ ψευδόμενός με 
 ὤλεσε καὶ νυκτῶν φροντίδες ἑσπέριοι.

ἵν’ οὖν μὴ καὶ σὺ ζητῶν τὸν σύαγρον ἀφαυανθῇς, μάθε ὅτι
 Ἀντιφάνης μὲν ἐν Ἁρπαζομένῃ οὕτως ὠνόμασε ( II 27
 K )· 
 λαβὼν ἐπανάξω σύαγρον εἰς τὴν οἰκίαν 
 τῆς νυκτὸς αὐτῆς καὶ λέοντα καὶ λύκον. 
 Διονύσιος δὲ ὁ τύραννος ἐν τῷ Ἀδώνιδι ( p.
 616 N )· 
 νυμφῶν ὑπὸ σπήλυγγα τὸν αὐτόστεγον 
 
 σύαγρον ἐκβόλειον εὔθηρον κλύειν, 
 ᾧ πλεῖστ’ ἀπαρχὰς ἀκροθινιάζομαι. 
 Λυγκεὺς δ’ ὁ Σάμιος ἐν τῇ πρὸς Ἀπολλόδωρον
 ἐπιστολῇ γράφει οὕτως· ‘ἵνα τὰ μὲν αἴγεια τοῖς παισί, τὰ δὲ
 συάγρεια μετὰ τῶν φίλων αὐτὸς ἔχῃς.’ καὶ Ἱππόλοχος δὲ ὁ
 Μακεδών, οὗ ἐμνημονεύσαμεν ἐν τοῖς πρὸ τούτων ( IV 128
 a ), ἐν τῇ πρὸς τὸν προειρημένον Λυγκέα ἐπιστολῇ
 ἐμνήσθη συάγρων πολλῶν. ἐπεὶ δὲ σὺ καὶ τὸ προβληθέν σοι
 ἀποπροσπεποίησαι περὶ τῆς χρόας τοῦ Καλυδωνίου, συός εἴ τις
 αὐτὸν ἱστορεῖ λευκὸν τὴν χρόαν γεγονότα, ἐροῦμεν ἡμεῖς τὸν
 εἰπόντα· τὸ δὲ μαρτύριον ἀνίχνευσον σύ. πάλαι γὰρ τυγχάνω
 ἀνεγνωκὼς τοὺς Κλεομένους τοῦ Ῥηγίνου διθυράμβους, ὧν ἐν τῷ
 ἐπιγραφομένῳ Μελεάγρῳ τοῦτο ἱστόρηται ( III 564
 B ). οὐκ ἀγνοῶ δ’ ὅτι οἱ περὶ τὴν Σικελίαν
 κατοικοῦντες ἀσχέδωρον καλοῦσι τὸν σύαγρον. Αἰσχύλος γοῦν
 ἐν Φορκίσι παρεικάζων τὸν Περσέα τῷ ἀγρίῳ τούτῳ συί φησιν
 ( fr. 254 )· 
 ἔδυ δ’ ἐς ἄντρον ἀσχέδωρος ὥς. 
 καὶ Σκίρας (εἷς δ’ ἐστὶν οὗτος τῆς Ἰταλικῆς
 καλουμένης κωμῳδίας ποιητής, γένος Ταραντῖνος) ἐν Μελεάγρῳ
 φησίν· 
 ἔνθ’ οὔτε ποιμὴν ἀξιοῖ νέμειν βοτὰ 
 οὔτ’ ἀσχέδωρος νεμόμενος καπρώζεται. 
 ὅτι δὲ Αἰσχύλος διατρίψας ἐν Σικελίᾳ πολλαῖς
 κέχρηται φωναῖς Σικελικαῖς οὐδὲν θαυμαστόν.

περιεφέροντο καὶ ΕΡΙΦΟΙ πολλάκις ποικίλως ἐσκευασμένοι·
 ἄλλοι δὲ καὶ πολὺ τοῦ ὀποῦ ἔχοντες, 
 οἵτινες οὐ τὴν τυχοῦσαν ἡδονὴν παρεῖχον ἡμῖν. καὶ γὰρ τὸ
 τοῦ αἰγὸς κρέας τροφιμώτατόν ἐστι. Κλειτόμαχος γοῦν ὁ
 Καρχηδόνιος οὐδενὸς δεύτερος τῶν ἀπὸ τῆς νέας Ἀκαδημείας
 κατὰ τὴν θεωρίαν ὢν Θηβαῖόν τινα ἀθλητὴν ὑπερβαλεῖν ἰσχύι
 φησὶ τοὺς καθ’ ἑαυτὸν κρέασιν αἰγείοις χρώμενον. εὔτονοι
 γὰρ καὶ γλίσχροι οἱ χυμοὶ καὶ πολὺν χρόνον
 ὑπομένειν ἐν τοῖς ὄγκοις δυνάμενοι. ἐσκώπτετο δὲ ὁ ἀθλητὴς
 διὰ τὴν ἀπὸ τῶν ἱδρώτων δυσωδίαν. τὰ δ’ ὕεια καὶ ἄρνεια
 κρέα ἀδιαπόνητα ταῖς ἕξεσιν ὑπάρχοντα ῥᾷστα φθείρεται διὰ
 τὴν πιμελήν. 
 τὰ δὲ παρὰ τοῖς κωμῳδιοποιοῖς λεγόμενα δεῖπνα ἡδίστην ἀκοὴν
 παρέχει τοῖς ὠσὶ μᾶλλον ἢ τῇ φάρυγγι, ὥσπερ τὰ παρὰ
 Ἀντιφάνει μὲν ἐν Ἀκεστρίᾳ ( II 17 K )· 
 κρέας δὲ τίνος ἥδιστ’ ἂν ἐσθίοις (φησίν) ; Β.
 τίνος; 
 εἰς εὐτέλειαν. τῶν προβάτων μὲν οἷς ἔνι 
 μήτ’ ἔρια μήτε τυρός, ἀρνός, φίλτατε. 
 τῶν δ’ αἰγιδίων κατὰ ταὔθ’ ἃ μὴ τυρὸν ποιεῖ, 
 ἐρίφου. διὰ τὴν ἐπικαρπίαν γὰρ τῶν ἁδρῶν 
 ταῦτ’ ἐσθίων τὰ φαῦλ’ ἀνέχομαι. 
 ἐν δὲ Κύκλωπί φησι ( II 65 K )· 
 τῶν χερσαίων δ’ ὑμῖν ἥξει 
 παρ’ ἐμοῦ ταυτί· 
 βοῦς ἀγελαῖος, τράγος ὑλιβάτης, 
 αἲξ οὐρανία, κριὸς τομίας, 
 κάπρος ἐκτομίας, ὗς οὐ τομίας, 
 δέλφαξ, δασύπους, ἔριφοι, .... 
 
 τυρὸς χλωρός, τυρὸς ξηρός, 
 τυρὸς κοπτός, τυρὸς ξυστός, 
 τυρὸς τμητός, τυρὸς πηκτός.

Μνησίμαχος δ’ ἐν Ἱπποτρόφῳ τοιαῦτα παρασκευάζει ( II
 437 K )· 
 βαῖν’ ἐκ θαλάμων κυπαρισσορόφων 
 ἔξω, Μάνη· στεῖχ’ εἰς ἀγορὰν 
 πρὸς τοὺς Ἑρμᾶς, 
 οὗ προσφοιτῶσ’ οἱ φύλαρχοι, 
 τούς τε μαθητὰς τοὺς ὡραίους, 
 οὓς ἀναβαίνειν ἐπὶ τοὺς ἵππους 
 μελετᾷ Φείδων καὶ καταβαίνειν· 
 οἶσθ’ οὓς φράζω; 
 τούτοις τοίνυν ἄγγελλ᾽, ὁτιὴ 
 ψυχρὸν τοὔψον, τὸ ποτὸν θερμόν, 
 ξηρὸν φύραμ᾽, ἄρτοι ξηροί· 
 σπλάγχν’ ὀπτᾶται, χναῦμ’ ἥρπασται, 
 κρέας ἐξ ἅλμης ἐξῄρηται, 
 τόμος ἀλλᾶντος, τόμος ἠνύστρου, 
 χορδῆς ἕτερος, φύσκης ἕτερος 
 διαλαιμοτομεῖθ’ ὑπὸ τῶν ἔνδον· 
 κρατὴρ ἐξερροίβδητ’ οἴνου· 
 πρόποσις χωρεῖ· λέπεται κόρδαξ· 
 ἀκολασταίνει νοῦς μειρακίων· 
 πάντ’ ἐστ’ ἔνδον τὰ κάτωθεν ἄνω. 
 μέμνησ’ ἃ λέγω, πρόσεχ’ οἷς φράζω. 
 χάσκεις οὗτος; 
 
 βλέψον δευρί· πῶς αὐτὰ φράσεις; αὐτίκ’ ἐρῶ σοι
 πάλιν ἐξ ἀρχῆς· ἥκειν ἤδη καὶ μὴ μέλλειν τῷ τε μαγείρῳ μὴ
 λυμαίνεσθ᾽, ὡς τῶν ὄψων ἑφθῶν ὄντων, ὀπτῶν ὄντων, ψυχρῶν
 ὄντων, καθ’ ἕκαστα λέγων· βολβός, ἐλαία, σκόροδον, καυλός,
 κολοκύντη, ἔτνος, θρῖον, φυλλάς, θύννου τεμάχη, γλάνιδος,
 γαλεοῦ, ῥίνης, γόγγρου· φοξῖνος ὅλος, κορακῖνος ὅλος,
 μεμβράς, σκόμβρος, θυννίς, κωβιός, ἠλακατῆνες, κυνὸς
 οὐραῖον τῶν καρχαριῶν, νάρκη, βάτραχος, πέρκη, σαῦρος,
 τριχίας, φυκίς, βρίγκος, τρίγλη, κόκκυξ, τρυγών, σμύραινα,
 φάγρος, μύλλος, λεβίας, σπάρος, αἰολίας, θρᾷττα, χελιδών,
 καρίς, τευθίς, ψῆττα, δρακαινίς, πουλυπόδειον, σηπία,
 ὀρφώς, κάραβος, ἔσχαρος, ἀφύαι, βελόναι, κεστρεύς,
 σκορπίος, ἔγχελυς, ἄρκτος, κρέα τ’ ἄλλα (τὸ πλῆθος
 ἀμύθητον) χηνός, χοίρου, βοός, ἀρνός, οἰός, κάπρου, αἰγός,
 ἀλεκτρυόνος, νήττης, κίττης, πέρδικος, ἀλωπεκίου. 
 
 καὶ μετὰ δεῖπνον θαυμαστὸν ὅσ’ ἔστ᾽ 
 ἀγαθῶν πλήθη. 
 πᾶς δὲ κατ’ οἴκους μάττει, πέττει, 
 τίλλει, κόπτει, τέμνει, δεύει, 
 χαίρει, παίζει, πηδᾷ, δειπνεῖ, 
 πίνει, σκιρτᾷ, λορδοῖ, κεντεῖ βινεῖ . 
 σεμναὶ δ’ αὐλῶν ἀγαναὶ φωναί, 
 μολπά, κλαγγὰ θράττει, νεῖται πνεῖται. 
 κούραν Κασίας 
 ἀπὸ γᾶς ἁγίας, ἁλίας Συρίας 
 ὀσμὴ σεμνὴ μυκτῆρα δονεῖ 
 λιβάνου, μάρου, σμύρνης, καλάμου, 
 στύρακος, βάρου, 
 λίνδου, κίνδου, κισθοῦ, μίνθου· 
 τοιάδε δόμους ὁμίχλη κατέχει 
 πάντων ἀγαθῶν ἀνάμεστος.

ἐπὶ τούτοις λεγομένοις παρηνέχθη ἡ ῥοδουντία καλουμένη
 λοπάς· περὶ ἧς ἐξετραγῴδησεν ὁ σοφὸς ἐκεῖνος μάγειρος, πρὶν
 καὶ ἐπιδεῖξαι ὅ τι φέρει. διεχλεύαζέ τε τοὺς πάνυ μαγείρους
 γενομένους, ὧν καὶ μνημονεύων ἔφη· ‘τί τοιοῦτον ἐξεῦρεν ὁ
 παρὰ Ἀνθίππῳ τῷ κωμικῷ μάγειρος, ὃσ ἐν τῷ
 Ἐγκαλυπτομένῳ τοιάδε ὠγκώσατο ( IV 459 M )·
 
 Σόφων Ἀκαρνὰν καὶ Ῥόδιος Δαμόξενος 
 ἐγένονθ’ ἑαυτῶν συμμαθηταὶ τῆς τέχνης· 
 ἐδίδασκε δ’ αὐτοὺς Σικελιώτης Λάβδακος. 
 οὗτοι τὰ μὲν παλαιὰ καὶ θρυλούμενα 
 
 ἀρτύματ’ ἐξήλειψαν ἐκ τῶν βιβλίων καὶ τὴν θυίαν
 ἠφάνισαν ἐκ τοῦ μέσου, οἷον λέγω κύμινον, ὄξος, σίλφιον,
 τυρόν, κορίαννον, οἷς ὁ Κρόνος ἀρτύμασιν ἐχρῆτο, πάντ᾽
 ἀφεῖλον εἶναί θ’ ὑπέλαβον τὸν τοῖς τοιούτοισ 
 παντοπώλην χρώμενον. αὐτοὶ δ’ ἔλαιον καὶ λοπάδα καινήν,
 πάτερ, πῦρ τ’ ὀξὺ καὶ μὴ πολλάκις φυσώμενον ἐποίουν· ἀπὸ
 τούτου πᾶν τὸ δεῖπνον εὐτρεπές. οὗτοί τε πρῶτοι δάκρυα καὶ
 πταρμὸν πολὺν ἀπὸ τῆς τραπέζης καὶ σίαλον ἀπήγαγον, τῶν τ᾽
 ἐσθιόντων ἀνεκάθηραν τοὺς πόρους. ὁ μὲν οὖν Ῥόδιος πιών
 τιν’ ἅλμην ἀπέθανεν· παρὰ τὴν φύσιν γὰρ τὸ ποτὸν ἦν. Β.
 μάλ’ εἰκότως. Α. ὁ Σόφων δὲ πᾶσαν τὴν Ἰωνίαν ἔχει, ἐμὸς
 γενόμενος, ὦ πάτερ, διδάσκαλος. καὐτὸς φιλοσοφῶ καταλιπεῖν
 συγγράμματα σπεύδων ἐμαυτοῦ καινὰ τῆς τέχνης. Β. παπαῖ· ἐμὲ
 κατακόψεις, οὐχ ὃ θύειν μέλλομεν. Α. τὸν ὄρθρον ἐν ταῖς
 χερσὶν ὄψει βιβλία ἔχοντα καὶ ζητοῦντα τὰ κατὰ
 τὴν τέχνην, οὐθὲν Διοδώρου διαφέροντ’ Ἀσπενδίου. γεύσω δ᾽,
 ἐὰν βούλῃ, σὲ τῶν εὑρημένων· οὐ ταὐτὰ προσάγω πᾶσιν ἀεὶ
 βρώματα, τεταγμέν’ εὐθύς ἐστί μοι πρὸς τὸν βίον· ἕτερ’ ἐστὶ
 τοῖς ἐρῶσι καὶ τοῖς φιλοσόφοις καὶ τοῖς τελώναις. μειράκιον
 ἐρωμένην 
 
 ἔχον πατρῴαν οὐσίαν κατεσθίει· 
 τούτῳ παρέθηκα σηπίας καὶ τευθίδας 
 καὶ τῶν πετραίων ἰχθύων τῶν ποικίλων 
 ἐμβαμματίοις γλαφυροῖσι κεχορηγημένα· 
 ὁ γὰρ τοιοῦτός ἐστιν οὐ δειπνητικός, 
 πρὸς τῷ φιλεῖν δὲ τὴν διάνοιάν ἐστ’ ἔχων. 
 τῷ φιλοσόφῳ παρέθηκα κωλέαν, πόδας· 
 ἀδηφάγον τὸ ζῷον εἰς ὑπερβολήν 
 ἐστιν. τελώνῃ γλαῦκον, ἔγχελυν, σπάρον· 
 ὅταν ἐγγὺς ᾖ δ’ ὅδ’ ὕστερος, ἀρτύω φακῆν 
 καὶ τὸ περίδειπνον τοῦ βίου λαμπρὸν ποιῶ. 
 τὰ τῶν γερόντων στόματα διαφορὰν ἔχει, 
 νωθρότερα πολλῷ δ’ ἐστὶν ἢ τὰ τῶν νέων. 
 σίναπυ παρατίθημι τούτοις καὶ ποιῶ 
 χυλοὺς ἐχομένους δριμύτητος τὴν φύσιν, 
 ἵνα διεγείρας πνευματῶ τὸν ἀέρα. 
 ἰδὼν τὸ πρόσωπον γνώσομ’ οὗ ζητεῖ φαγεῖν 
 ἕκαστος ὑμῶν.

καὶ ὁ παρὰ Διονυσίῳ δὲ ἐν Θεσμοφόρῳ μάγειρος, ἄνδρες
 δαιταλεῖς, (οὐ χεῖρον γὰρ καὶ τούτου μνησθῆναι) τί φησίν
 ( II 423 K ) ;ʼ 
 σφόδρα μοι κεχάρισαι, Σιμία, νὴ τοὺς θεούς, 
 ταυτὶ προείπας· τὸν μάγειρον εἰδέναι 
 πολὺ δεῖ γὰρ αἰεὶ πρότερον οἷς μέλλει ποιεῖν 
 τὸ δεῖπνον ἢ τὸ δεῖπνον ἐγχειρεῖν ποιεῖν. 
 ἂν μὲν γὰρ ἕν τις τοῦτ’ ἐπιβλέψῃ μόνον, 
 τοὔψον ποιῆσαι κατὰ τρόπον πῶς δεῖ, τίνα 
 
 τρόπον παραθεῖναι δ’ ἢ πότ’ ἢ πῶς σκευάσαι
 δεῖ , μὴ προίδηται τοῦτο μηδὲ φροντίσῃ, οὐκέτι
 μάγειρος, ὀψοποιός ἐστι δέ. οὐ ταὐτὸ δ’ ἐστὶ τοῦτο, πολὺ
 διήλλαχεν. .... στρατηγὸς πᾶς καλεῖθ’ ὃς ἂν λάβῃ δύναμιν, ὁ
 μέντοι δυνάμενος κἀν πράγμασιν ἀναστραφῆναι καὶ διαβλέψαι
 τί που στρατηγός ἐστιν, ἡγεμὼν δὲ θάτερον, οὕτως ἐφ’ ἡμῖν
 σκευάσαι μὲν ἢ τεμεῖν ἡδύσμαθ’ ἑψῆσαί τε καὶ φυσᾶν τὸ πῦρ ὁ
 τυχὼν δύναιτ’ ἄν· ὀψοποιὸς οὖν μόνον ἐστὶν ὁ τοιοῦτος, ὁ δὲ
 μάγειρος ἄλλο τι. συνιδεῖν τόπον, ὥραν, τὸν καλοῦντα, τὸν
 πάλιν δειπνοῦντα, πότε δεῖ καὶ τίν’ ἰχθὺν ἀγοράσαι, .......
 πάντα μὲν λήψει σχεδὸν αἰεὶ γάρ· οὐκ αἰεὶ δὲ τὴν τούτων
 χάριν ἔχεις ὁμοίαν οὐδ’ ἴσην τὴν ἡδονήν. Ἀρχέστρατος
 γέγραφέ τε καὶ δοξάζεται παρά τισιν οὕτως ὡς λέγων τι
 χρήσιμον. τὰ πολλὰ δ’ ἠγνόηκε κοὐδὲ ἓν λέγει. μὴ πάντ᾽
 ἄκουε μηδὲ πάντα μάνθανε τῶν βιαίων ἔσθ’ ἕνεκα τὰ
 γεγραμμένα, κενὰ μᾶλλον ἢ ὅτε ἦν οὐδέπω γεγραμμένα. οὐδ᾽
 ἔστιν εἰπεῖν περὶ μαγειρικῆς, ἐπεὶ εἶπ’ ἀρτίως
 ................... 
 
 ὅρον γὰρ οὐκ ἔσχηκεν οὗ ὁ καιρός 
 αὐτὴ δ’ ἑαυτῆς ἐστι δεσπότης. ἐὰν δ᾽ 
 εὖ μὲν σὺ χρήσῃ τῇ τέχνῃ, τὸν τῆς τέχνης 
 καιρὸν δ’ ἀπολέσῃς, παραπόλωλεν ἡ τέχνη. 
 ΣΙΜ. ἄνθρωπε, μέγας εἶ. Α. τουτονὶ δ᾽, ὃν ἀρτίως 
 ἔφης ἔχοντα πεῖραν ἥκειν πολυτελῶν 
 πολλῶν τε δείπνων, ἐπιλαθέσθαι, Σιμία, 
 πάντων ποιήσω, θρῖον ἂν δείξω μόνον 
 παραθῶ τε δεῖπνον ὄζον αὔρας Ἀττικῆς. 
 ἐξ ἀντλίας ἥκοντα καὶ γέμοντ’ ἔτι 
 φορτηγικῶν μοι βρωμάτων ἀγωνίαις 
 τἠμῇ ποιήσω νυστάσαι παροψίδι.’

πρὸς ταῦτα Αἰμιλιανὸς ἔφη· 
 ‘βέλτιστε, πολλοῖς πολλὰ περὶ μαγειρικῆς 
 εἰρημέν’ ἐστί 
 κατὰ τοὺς Ἡγησίππου Ἀδελφούς ( IV 479
 M )· σὺ οὖν ἢ δρῶν τι φαίνου καινὸν παρὰ τοὺς
 ἔμπροσθεν ἢ μὴ κόπτ’ ἐμέ, καὶ δεῖξον ὃ φέρεις καὶ λέγε τί
 ἐστι.’ καὶ ὅς· ‘καταφρονεῖς ὅτι μάγειρός εἰμι ἴσως· ὅσον
 ἀπὸ ταύτης τῆς τέχνης εἴργασμ’ ἐγώ, κατὰ τὸν κωμικὸν
 Δημήτριον, ὃς ἐν τῷ ἐπιγραφομένῳ Ἀρεοπαγίτῃ ταῦτ’ εἴρηκεν
 ( IV 539 M )· 
 ὅσον ἀπὸ ταύτης τῆς τέχνης εἴργασμ’ ἐγώ, 
 οὐδεὶς ὑποκριτής ἐσθ’ ὅλως εἰργασμένος. 
 καπνιζομένη τυραννὶς αὕτη ᾽σθ’ ἡ τέχνη. 
 
 ἀβυρτακοποιὸς παρὰ Σέλευκον ἐγενόμην, 
 παρ’ Ἀγαθοκλεῖ δὲ πρῶτος εἰσήνεγκ’ ἐγὼ 
 τῷ Σικελιώτῃ τὴν τυραννικὴν φακῆν. 
 τὸ μέγιστον οὐκ εἴρηκα· Λαχάρους
 τινός , 
 ὅτ’ ἦν ὁ λιμός, ἑστιῶντος τοὺς φίλους, 
 ἀνάληψιν ἐποίησ’ εἰσενέγκας κάππαριν.’ 
 ‘γυμνὴν ἐποίησεν Ἀθηνᾶν Λαχάρης, οὐδὲν ἐνοχλοῦσαν·
 σὲ δ’ ἐνοχλοῦντα νῦν ἐγώ, ὁ Αἰμιλιανὸς ἔφη,
 εἰ μὴ δείξεις ὅ τι φέρεις.’ καὶ ὃς μόλις ἔφη· ‘ῥοδωνιὰν
 καλῶ μὲν τὴν λοπάδα ταύτην ἐγώ· ἐσκεύασται δ’ οὕτως, ἵνα
 καὶ ἥδυσμα στεφανωτικὸν μὴ μόνον ἐπὶ τῆς κεφαλῆς λαβὼν
 σχῇς, ἀλλὰ καὶ ἔνδον σεαυτοῦ καὶ πανδαισίᾳ τὸ σωμάτιον πᾶν
 ἑστιάσῃς. ῥόδα τὰ εὐοσμότατα ἐν ἴγδει τρίψας ἐπέβαλον
 ἐγκεφάλους ὀρνίθων τε καὶ χοίρων ἑφθοὺς σφόδρα
 ἐξινιασθέντας καὶ τῶν ᾠῶν τὰ χρυσᾶ, μεθ’ ἃ ἔλαιον, γάρον,
 πέπερι, οἶνον. καὶ ταῦτα διατρίψας ἐπιμελῶς ἐνέβαλον εἰς
 λοπάδα καινήν, ἁπαλὸν καὶ συνεχὲς διδοὺς τὸ πῦρ.’ καὶ ἅμα
 λέγων ἀναπετάσας τὴν λοπάδα τοσαύτην εὐωδίαν παρέσχε τῷ
 συμποσίῳ, ὡς ἀληθῶς τινα τῶν παρόντων εἰπεῖν· 
 Il. 14.173 
 
 τοῦ καὶ κινυμένοιο Διὸς ποτὶ χαλκοβατὲς δῶ 
 ἔμπης ἐς γαῖάν τε καὶ οὐρανὸν ἵκετ’ αὐτμή. 
 
 τοσαύτη διεχύθη ἀπὸ τῶν ῥόδων εὐωδία.

μετὰ ταῦτα περιενεχθεισῶν ὀρνίθων τε ὀπτῶν φακῆς τε καὶ πισῶν αὐταῖς χύτραις, ἔτι
 δὲ τῶν τοιούτων περὶ ὧν Φαινίας ὁ Ἐρέσιος ἐν τοῖς περὶ
 φυτῶν τάδε γράφει· ‘πᾶσα γὰρ χεδροπώδης ἥμερος φύσις
 ἐνσπέρματος ἣ μὲν ἑψήσεως ἕνεκα σπείρεται, οἷον
 ὁ κύαμος, πισός· ἐτνηρὸν γὰρ ἐκ τούτων ἕψημα
 γίνεται· τὰ δὲ πάλιν αὖθις λεκιθώδη, καθάπερ ἄρακος· τὸ δὲ
 φακῆς, οἷον ἀφάκη, φακός· τὸ δὲ χόρτου ἕνεκα τῶν τετραπόδων
 ζῴων, οἷον ὄροβος μὲν ἀροτήρων βοῶν, ἀφάκη δὲ προβάτων.’
 πισοῦ δὲ τοῦ ὀσπρίου μνημονεύει καὶ Εὔπολις ἐν Χρυσῷ γένει.
 Ἡλιόδωρος δ’ ὁ περιηγητὴς ἐν αʹ περὶ ἀκροπόλεως
 ( FHG IV 425 ) ‘τῆς τῶν πυρῶν, φησίν, ἑψήσεως
 ἐπινοηθείσης οἱ μὲν παλαιοὶ πύανον, οἱ δὲ νῦν ὁλόπυρον
 προσαγορεύουσιν.’ τοιούτων ἔτι πολλῶν λεγομένων ὁ
 Δημόκριτος ἔφη· ‘ἀλλὰ κἂν τῆς φακῆς ἐάσατε ἡμᾶς μεταλαβεῖν
 ἢ αὐτῆς γε τῆς χύτρας, μὴ καὶ λίθοις τις ὑμῶν βεβλήσεται,
 κατὰ τὸν Θάσιον Ἡγήμονα.’ καὶ ὁ Οὐλπιανὸς ἔφη· ‘τίς δ’ αὕτη
 ἡ λιθίνη βαλλητύς; Ἐλευσῖνι γὰρ τῇ ἐμῇ οἶδά τινα πανήγυριν
 ἀγομένην καὶ καλουμένην Βαλλητύν· περὶ ἧς οὐκ ἄν τι εἴποιμι
 μὴ παρ’ ἑκάστου μισθὸν λαβών.’ ‘ἀλλ’ ἔγωγε, φησὶν ὁ
 Δημόκριτος, οὐκ ὢν ‘λαβάργυρος ὡρολογητὴς’ κατὰ τὸν Τίμωνος
 Πρόδικον ( fr. 11 W ) λέξω τὰ περὶ τοῦ
 Ἡγήμονος.

Χαμαιλέων ὁ Ποντικὸς ἐν ἕκτῳ περὶ τῆς ἀρχαίας κωμῳδίας
 ( fr. 18 Koepke ) ‘Ἡγήμων ὁ Θάσιος
 ὁ τὰς παρῳδίας γράψας Φακῆ ἐπεκαλεῖτο καὶ
 ἐποίησεν ἔν τινι τῶν παρῳδιῶν· 
 
 ταῦτά μοι ὁρμαίνοντι παρίστατο Παλλὰς Ἀθήνη, 
 χρυσῆν ῥάβδον ἔχουσα, καὶ ἤλασεν εἶπέ τε μῦθον· 
 δεινὰ παθοῦσα, Φακῆ βδελυρή, χώρει ᾽ς τὸν ἀγῶνα. 
 καὶ τότ’ ἐγὼ θάρσησα. 
 εἰσῆλθε δέ ποτε καὶ εἰς τὸ θέατρον διδάσκων
 κωμῳδίαν λίθων ἔχων πλῆρες τὸ ἱμάτιον, οὓς βάλλων εἰς τὴν
 ὀρχήστραν διαπορεῖν ἐποίησε τοὺς θεατάς. καὶ ὀλίγον
 διαλιπὼν εἶπε· 
 λίθοι μὲν οἵδε· βαλλέτω δ’ εἴ τις θέλει· 
 ἀγαθὸν δὲ κἀν χειμῶνι κἀν θέρει φακῆ. 
 εὐδοκίμει δ’ ὁ ἀνὴρ μάλιστα ἐν ταῖς παρῳδίαις καὶ
 περιβόητος ἦν λέγων τὰ ἔπη πανούργως καὶ ὑποκριτικῶς καὶ
 διὰ ταῦτα σφόδρα παρὰ τοῖς Ἀθηναίοις εὐδοκίμει. ἐν δὲ τῇ
 Γιγαντομαχίᾳ οὕτω σφόδρα τοὺς Ἀθηναίους ἐκήλησεν, ὡς ἐν
 ἐκείνῃ τῇ ἡμέρᾳ πλεῖστα αὐτοὺς γελάσαι, καίτοι ἀγγελθέντων
 αὐτοῖς ἐν τῷ θεάτρῳ τῶν γενομένων περὶ Σικελίαν ἀτυχημάτων.
 οὐδεὶς ἀπέστη καίτοι σχεδὸν πᾶσι τῶν οἰκείων ἀπολωλότων.
 ἔκλαιον οὖν ἐγκαλυψάμενοι, οὐκ ἀνέστησαν δ᾽, ἵνα μὴ
 γένωνται διαφανεῖς τοῖς ἀπὸ τῶν ἄλλων πόλεων θεωροῦσιν
 ἀχθόμενοι τῇ συμφορᾷ· διέμειναν δ’ ἀκροώμενοι καίτοι καὶ
 αὐτοῦ τοῦ Ἡγήμονος, ὡς ἤκουσε, σιωπᾶν διεγνωκότος. καθ’ ὃν
 δὲ χρόνον θαλασσοκρατοῦντες Ἀθηναῖοι ἀνῆγον εἰς ἄστυ τὰς
 νησιωτικὰς δίκας γραψάμενός τις καὶ τὸν Ἡγήμονα δίκην
 ἤγαγεν εἰς τὰς Ἀθήνας. ὃ δὲ παραγενόμενος καὶ συναγαγὼν
 τοὺς περὶ τὸν Διόνυσον τεχνίτας προσῆλθε μετ’ αὐτῶν
 Ἀλκιβιάδῃ βοηθεῖν ἀξιῶν. ὃ δὲ θαρρεῖν
 παρακελευσάμενος εἰπών τε πᾶσιν ἕπεσθαι ἧκεν εἰς τὸ
 Μητρῷον, ὅπου τῶν δικῶν ἦσαν αἱ γραφαί, καὶ βρέξας τὸν
 δάκτυλον ἐκ τοῦ στόματος διήλειψε τὴν δίκην τοῦ Ἡγήμονος.
 ἀγανακτοῦντες δ’ ὅ τε γραμματεὺς καὶ ὁ ἄρχων τὰς ἡσυχίας
 ἤγαγον δι’ Ἀλκιβιάδην, φυγόντος δι’ εὐλάβειαν καὶ τοῦ τὴν
 δίκην γραψαμένου.’

αὕτη παρ’ ἡμῶν, Οὐλπιανέ, ἡ βαλλητύς. σὺ δ’ ὅταν βουληθῇς
 ἐρεῖς περὶ τῆς Ἐλευσῖνι.’ καὶ ὁ Οὐλπιανός· ‘ἀλλά με
 ἀνέμνησας, καλὲ Δημόκριτε, μνησθεὶς χύτρας ποθοῦντα μαθεῖν
 πολλάκις τίς ἡ Τηλεμάχου καλουμένη χύτρα καὶ τίς ὁ
 Τηλέμαχος.’ καὶ ὁ Δημόκριτος ἔφη· ‘Τιμοκλῆς ὁ τῆς κωμῳδίας
 ποιητὴς (ἦν δὲ καὶ τραγῳδίας) ἐν μὲν δράματι Λήθῃ φησί
 ( II 461 K )· 
 μετὰ τοῦτον αὐτῷ Τηλέμαχος συνετύγχανε. 
 καὶ τοῦτον ἀσπασάμενος ἡδέως πάνυ 
 ἔπειτα ‘χρῆσόν μοι σύ, φησί, τὰς χύτρας, 
 ἐν αἷσιν ἕψεις τοὺς κυάμους.’ καὶ ταῦτά γε 
 ἔφη τε καὶ παριόντα Φείδιππον πάλιν 
 τὸν Χαιρεφίλου πόρρωθεν ἀπιδὼν τὸν παχὺν 
 ἐπόππυσ᾽, εἶτ’ ἐκέλευσε πέμπειν σαργάνας. 
 ὅτι δὲ καὶ τῶν δήμων Ἀχαρνεὺς ὁ Τηλέμαχος ὁ αὐτὸς
 ποιητής φησιν ἐν Διονύσῳ οὕτως ( II 454 K )·
 
 ὁ δ’ Ἀχαρνικὸς Τηλέμαχος ἔτι δημηγορεῖ. 
 οὗτος δ’ ἔοικε τοῖς νεωνήτοις Σύροις. 
 Β. πῶς ἢ τί πράττων; βούλομαι γὰρ εἰδέναι. 
 Α. θανατηγὸν καλὴν χύτραν φέρει. 
 ἐν δ’ Ἰκαρίοις σατύροις φησίν ( II 459
 K )· 
 
 ὥστ’ ἔχειν οὐδὲν παρ’ ἡμῖν. νυκτερεύσας δ’ ἀθλίως 
 πρῶτα μὲν σκληρῶς καθεῦδον, εἶτα Θούδιππος 
 βδέων 
 παντελῶς ἔπνιξεν ἡμᾶς, εἶθ’ ὁ λιμὸς ἥπτετο. 
 ἐφέρετο πρὸς Δίωνα τὸν διάπυρον· ἀλλὰ γὰρ 
 οὐδ’ ἐκεῖνος οὐθὲν εἶχε. πρὸς δὲ τὸν χρηστὸν 
 δραμὼν 
 Τηλέμαχον Ἀχαρνέα σωρόν τε κυάμων καταλαβὼν 
 ἁρπάσας τούτων ἐνέτραγον. ὁ δ’ ὄνος
 ἡμᾶς 
 ὡς ὁρᾷ, 
 ..... ὁ Κηφισόδωρος περὶ τὸ βῆμ᾽, ἐπέρδετο. 
 ἐκ τούτων δῆλόν ἐστιν ὅτι Τηλέμαχος κυάμων χύτρας
 ἀεὶ σιτούμενος ἦγε Πυανέψια πορδὴν ἑορτήν.

ἔτνους δὲ κυαμίνου μνημονεύει Ἡνίοχος ὁ κωμικὸς ἐν Τροχίλῳ
 λέγων οὕτως ( II 432 )· 
 πρὸς ἐμαυτὸν ἐνθυμούμενος, νὴ τοὺς θεούς, 
 ὅσῳ διαφέρει σῦκα καρδάμων. σὺ δὲ 
 Παύσωνι φὴς τὸ δεῖνα προσλελαληκέναι; 
 Β. καὶ πρᾶγμά γ᾽ ἠρώτα με δυστράπελον
 πάνυ, 
 ἔχον δὲ πολλὰς φροντίδων διεξόδους. 
 Α. λέγ’ αὐτό· καὶ γὰρ οὐκ ἀγέλοιόν ἐστ’ ἴσως. 
 Β. ἔτνος κυάμινον διότι τὴν μὲν γαστέρα 
 φυσᾷ, τὸ δὲ πῦρ οὔ. Α. χάριεν οἷς γινώσκεται 
 τὸ πρᾶγμα τοῦ Παύσωνος. ὡς δ’ ἀεί ποτε 
 
 περὶ τοὺς κυάμους ἔσθ’ οὗτος ὁ σοφιστὴς γέλως.

τοιούτων οὖν πολλάκις λεγομένων ὕδωρ ἐφέρετο κατὰ χειρῶν.
 καὶ πάλιν ὁ Οὐλπιανὸς ἐζήτει εἰ τὸ χέρνιβον εἴρηται,
 καθάπερ ἡμεῖς λέγομεν ἐν τῇ συνηθείᾳ. καί τις αὐτῷ
 ἀπήντησεν λέγων τὸ ἐν Ἰλιάδι · 
 Il. 24.302 
 
 ἦ ῥα καὶ ἀμφίπολον ταμίην ὤτρυν’ ὁ γεραιὸς 
 χερσὶν ὕδωρ ἐπιχεῦαι ἀκήρατον· ἣ δὲ παρέστη 
 χέρνιβον ἀμφίπολος πρόχοόν θ’ ἅμα χερσὶν
 ἔχουσα. 
 
 Ἀττικοὶ δὲ χερνίβιον λέγουσιν, ὡς Λυσίας ἐν τῷ κατὰ
 Ἀλκιβιάδου λέγων οὕτως ( i. e. Andoc. 29 )·
 ‘τοῖς χρυσοῖς χερνιβίοις καὶ θυμιατηρίοις.’ χειρόνιπτρον δ᾽
 Εὔπολις ἐν Δήμοις ( I 289 K )· 
 κἄν τις τύχῃ πρῶτος δραμὼν εἴληφε χειρόνιπτρον· 
 ἀνὴρ δ’ ὅταν τις ἀγαθὸς ᾖ καὶ χρήσιμος πολίτης 
 νικᾷ τε πάντασ χρηστὸς ὤν, οὐκ ἔστι
 χειρόνιπτρον. 
 Ἐπίχαρμος δ’ ἐν Θεαροῖς εἴρηκε χειρόνιβα διὰ
 τούτων ( p. 242 L )· 
 κιθάρα, τρίποδες, ἅρματα, τράπεζαι χαλκίαι, 
 χειρόνιβα, λοιβάσια, λέβητες χαλκίοι. 
 ἡ πλείων δὲ χρῆσις κατὰ χειρὸς ὕδωρ εἴωθε λέγειν,
 ὡς Εὔπολις ἐν Χρυσῷ γένει καὶ Ἀμειψίας Σφενδόνῃ Ἀλκαῖός τε
 ἐν Ἱερῷ γάμῳ. πλεῖστον δ’ ἐστὶ τοῦτο. Φιλύλλιος δὲ ἐν Αὔγῃ
 κατὰ χειρῶν εἴρηκεν οὕτως ( I 782 K )· 
 καὶ δὴ δεδειπνήκασιν αἱ γυναῖκες· ἀλλ’ ἀφαιρεῖν 
 ὥρα ᾽στὶν ἤδη τὰς τραπέζας, εἶτα παρακορῆσαι, 
 
 ἔπειτα κατὰ χειρῶν ἑκάστῃ καὶ μύρον τι δοῦναι. 
 Μένανδρος Ὑδρίᾳ ( IV 208 M )· 
 οἳ δὲ κατὰ χειρῶν λαβόντες περιμένουσι φίλτατοι.

Ἀριστοφάνης δὲ ὁ γραμματικὸς ἐν τοῖς πρὸς τοὺς Καλλιμάχου
 πίνακας ( p. 251 N ) χλευάζει τοὺς οὐκ εἰδότας
 τὴν διαφορὰν τοῦ τε κατὰ χειρὸς καὶ τοῦ ἀπονίψασθαι. παρὰ
 γὰρ τοῖς παλαιοῖς τὸ μὲν πρὸ ἀρίστου καὶ δείπνου λέγεσθαι
 κατὰ χειρὸς, τὸ δὲ μετὰ ταῦτα ἀπονίψασθαι. ἔοικε δ’ ὁ
 γραμματικὸς τοῦτο πεφυλαχέναι παρὰ τοῖς Ἀττικοῖς, ἐπεί τοι
 Ὅμηρός πῃ μέν φησι 
 Od. 1.138 
 
 νίψασθαι· παρὰ δὲ ξεστὴν ἐτάνυσσε τράπεζαν. 
 
 πῂ δέ· 
 Od. 1.146 
 
 τοῖσι δὲ κήρυκες μὲν ὕδωρ ἐπὶ χεῖρας ἔχευαν, 
 σῖτον δὲ δμωαὶ παρενήνεον ἐν κανέοισι. 
 
 καὶ Σώφρων ἐν γυναικείοις ( fr. 23 Bo )·
 ‘τάλαινα Κοικόα, κατὰ χειρὸς δοῦσα ἀπόδος πόχ’ ἁμῖν τὰν
 τράπεζαν.’ παρὰ μέντοι τοῖς τραγικοῖς καὶ τοῖς κωμικοῖς
 παροξυτόνως ἀνέγνωσται χερνίβα· παρ’ Εὐριπίδῃ ἐν Ἡρακλεῖ
 ( 929 )· 
 εἰς χερνίβ’ ὡς βάψειεν Ἀλκμήνης γόνος. 
 ἀλλὰ καὶ παρ’ Εὐπόλιδι ἐν Αἰξίν ( I 262
 K )· 
 αὐτοῦ τὴν χερνίβα παύσεις. 
 ἐστὶ δὲ ὕδωρ εἰς ὃ ἀπέβαπτον δαλὸν ἐκ τοῦ βωμοῦ
 λαμβάνοντες ἐφ’ οὗ τὴν θυσίαν ἐπετέλουν· καὶ τούτῳ
 περιρραίνοντες τοὺς παρόντας ἥγνιζον. χρὴ μέντοι
 προπαροξυτόνως προφέρεσθαι. τὰ γὰρ τοιάδε ῥηματικὰ σύνθετα
 εἰς ψ λήγοντα γεγονότα παρὰ τὸν
 παρακείμενον τὴν παραλήγουσαν τοῦ παρακειμένου φυλάσσουσιν, ἄν τε ἔχῃ τοῦτον διὰ τῶν
 δύο μμ λεγόμενον, βαρύνεται,
 λέλειμμαι αἰγίλιψ, τέτριμμαι οἰκότριψ, κέκλεμμαι βοίκλεψ,
 παρὰ Σοφοκλεῖ Ἑρμῆς ( fr. 927 ),
 βέβλεμμαι κατῶβλεψ, παρὰ Ἀρχελάῳ τῷ
 Χερρονησίτῃ ἐν τοῖς Ἰδιοφυέσιν. ἐν δὲ ταῖς πλαγίοις τὰ
 τοιαῦτα ἐπὶ τῆς αὐτῆς συλλαβῆς φυλάττειν τὴν τάσιν.
 Ἀριστοφάνης δ’ ἐν Ἥρωσι ( I 472 K ) χερνίβιον
 εἴρηκεν.

ἐχρῶντο δ’ εἰς τὰς χεῖρας ἀποπλύνοντες αὐτὰς καὶ σμήματι
 ἀπορύψεως χάριν, ὡς παρίστησιν Ἀντιφάνης ἐν Κωρύκῳ
 ( II 67 K )· 
 ἐν ὅσῳ δ’ ἀκροῶμαί σου κέλευσόν μοί 
 τινα 
 φέρειν ἀπονίψασθαι. Β. δότω τις δεῦρ’ ὕδωρ 
 καὶ σμῆμα. 
 ἔτι δὲ καὶ εὐώδεσι τὰς χεῖρας κατεχρίοντο τὰς
 ἀπομαγδαλίας ἀτιμάσαντες, ἃς Λακεδαιμόνιοι ἐκάλουν κυνάδας,
 ὥς φησι Πολέμων ἐν τῇ περὶ ὀνομάτων ἀδόξων ἐπιστολῇ
 ( fr. 77 Pr ). περὶ δὲ τοῦ εὐώδεσι χρίεσθαι
 τὰς χεῖρας Ἐπιγένης ἢ Ἀντιφάνης φησὶν ἐν Ἀργυρίου ἀφανισμῷ
 οὕτως ( II 26 K )· 
 καὶ τότε 
 περιπατήσεις κἀπονίψει κατὰ τρόπον 
 τὰς χεῖρας εὐώδη λαβὼν τὴν γῆν. 
 καὶ Φιλόξενος δ’ ἐν τῷ ἐπιγραφομένῳ Δείπνῳ φησίν
 ( fr. 2, 39 B )· 
 ἔπειτα δὲ παῖδες νίπτρ’ ἔδοσαν κατὰ χειρῶν, 
 
 σμήμασιν ἰρινομίκτοις χλιεροθαλπὲς ὕδωρ
 ἐπεγχέοντες 
 τόσσον ὅσον τις ἔχρῃζ᾽, ἐκτρίμματά τε
 .... 
 λαμπρὰ 
 σινδονυφῆ, δίδοσαν δὲ χρίματά τ᾽
 ἀμβροσίοδμα 
 καὶ στεφάνους ἰοθαλέας. 
 Δρόμων δ’ ἐν Ψαλτρίᾳ ( II 419 K )·
 
 ἐπεὶ δὲ θᾶττον ἦμεν ἠριστηκότες, 
 ..... περιεῖλε τὰς τραπέζας, νίμματα 
 ἐπέχει τις, ἀπενιζόμεθα, τοὺς στεφάνους πάλιν 
 τοὺς ἑσπερίνους λαβόντες ἐστεφανούμεθα.

ἐκάλουν δ’ ἀπόνιπτρον τὸ ἀπόνιμμα τῶν χειρῶν καὶ τῶν ποδῶν.
 Ἀριστοφάνης ( Ach. 616 )· 
 ὥσπερ ἀπόνιπτρον ἐκχέοντες ἑσπέρας. 
 ἴσως δὲ καὶ τὴν λεκάνην οὕτως ἔλεγον, ἐν ᾧ τρόπῳ
 καὶ χειρόνιπτρον. ἰδίως δὲ καλεῖται παρ’ Ἀθηναίοις ἀπόνιμμα
 ἐπὶ τῶν εἰς τιμὴν τοῖς νεκροῖς γινομένων καὶ ἐπὶ τῶν τοὺς
 ἐναγεῖς καθαιρόντων, ὡς καὶ Κλείδημος ἐν τῷ ἐπιγραφομένῳ
 Ἐξηγητικῷ. προθεὶς γὰρ περὶ ἐναγισμῶν γράφει τάδε
 ( FHG I 363 )· ‘ὄρυξαι βόθυνον πρὸς ἑσπέραν
 τοῦ σήματος. ἔπειτα παρὰ τὸν βόθυνον πρὸς ἑσπέραν βλέπε,
 ὕδωρ κατάχεε λέγων τάδε· ὑμῖν ἀπόνιμμα οἷς χρὴ καὶ οἷς
 θέμις. ἔπειτα αὖθις μύρον κατάχεε.’ παρέθετο ταῦτα καὶ
 Δωρόθεος, φάσκων καὶ ἐν τοῖς τῶν Εὐπατριδῶν πατρίοις τάδε
 γεγράφθαι περὶ τῆς τῶν ἱκετῶν
 καθάρσεως· ‘ἔπειτα ἀπονιψάμενος αὐτὸς καὶ οἱ ἄλλοι οἱ
 σπλαγχνεύοντες ὕδωρ λαβὼν κάθαιρε, ἀπόνιζε τὸ αἷμα τοῦ
 καθαιρομένου καὶ μετὰ τὸ ἀπόνιμμα ἀνακινήσας εἰς ταὐτὸ
 ἔγχεε.’

χειρόμακτρον δὲ καλεῖται ᾧ τὰς χεῖρας ἀπεμάττοντο ὠμολίνῳ·
 ὅπερ ἐν τοῖς προκειμένοις ( p. 409e ) Φιλόξενος
 ὁ Κυθήριος ὠνόμασεν ἔκτριμμα. Ἀριστοφάνης Ταγηνισταῖς
 ( I 521 K )· 
 φέρε, παῖ, ταχέως κατὰ χειρὸς ὕδωρ, 
 παράπεμπε τὸ χειρόμακτρον. 
 σημειωτέον δὲ ὅτι καὶ μετὰ τὸ δειπνῆσαι κατὰ
 χειρὸς ἔλεγον, οὐχ ὡς Ἀριστοφάνης ὁ γραμματικός φησιν ὅτι
 πρὶν φαγεῖν οἱ Ἀττικοὶ κατὰ χειρὸς ἔλεγον, μετὰ δὲ τὸ
 δειπνῆσαι ἀπονίψασθαι ( supra p. 408f ).
 Σοφοκλῆς Οἰνομάῳ ( fr. 429 )· 
 σκυθιστὶ χειρόμακτρον ἐκκεκαρμένος. 
 καὶ Ἡρόδοτος ἐν δευτέρᾳ ( c. 122 ).
 Ξενοφῶν δ’ ἐν αʹ Παιδείας γράφει ( 3,
 5 )· ‘ὅταν δὲ τούτων τινὸς θίγῃς, εὐθὺς ἀποκαθαίρῃ
 τὴν χεῖρα εἰς τὰ χειρόμακτρα, ὡς πάνυ ἀχθόμενος ὅτι
 κατάπλεά σοι ἀπ’ αὐτῶν ἐγένετο.’ Πολέμων δ’ ἐν ἕκτῳ τῶν
 πρὸς Ἀντίγονον καὶ Ἀδαῖον περὶ τῆς διαφορᾶς λέγει τοῦ κατὰ
 χειρὸς πρὸς τὸ νίψασθαι ( fr. 62 Pr ). Δημόνικος
 δ’ ἐν τῷ Ἀχελωνίῳ τὸ πρὸ τοῦ δείπνου κατὰ χειρός φησι διὰ
 τούτων ( IV 570 M )· 
 ἐσπουδάκει δ’ ἕκαστος ὡς ἂν ἑστιῶν 
 ἅμα τ’ ὀξύπεινον ἄνδρα καὶ Βοιώτιον. 
 τὸ γοῦν κατὰ χειρὸς περιέγραψ᾽, εἴπας ὅτι 
 μετὰ δεῖπνον αὐτῷ τοῦτο γίνεται λαβεῖν. 
 
 ὠμολίνου δὲ μέμνηται Κρατῖνος ἐν Ἀρχιλόχοις
 ( I 14 K )· ‘ὠμολίνοις κόμη βρύουσ’ ἀτιμίας
 πλέως.’ Σαπφὼ δ’ ὅταν λέγῃ ἐν τῷ πέμπτῳ τῶν μελῶν πρὸς τὴν
 Ἀφροδίτην ( fr. 44 B )· 
 χειρόμακτρα δὲ καγγονων 
 πορφύρᾳ καταυταμενἀτατι 
 Μνᾶσις πέμψ’ ἀπὺ Φωκάας 
 δῶρα τίμια καγγόνων , 
 κόσμον λέγει κεφαλῆς τὰ χειρόμακτρα, ὡς καὶ
 Ἑκαταῖος δηλοῖ ἢ ὁ γεγραφὼς τὰς περιηγήσεις ἐν τῇ Ἀσίᾳ
 ἐπιγραφομένῃ ( FHG I 25 )· ‘γυναῖκες δ’ ἐπὶ τῆς
 κεφαλῆς ἔχουσι χειρόμακτρα.’ Ἡρόδοτος δ’ ἐν τῇ
 βʹ φησί ( c. 122 )· ‘μετὰ δὲ ταῦτα
 ἔλεγον τοῦτον τὸν βασιλέα ζωὸν καταβῆναι κάτω εἰς ὃν οἱ
 Ἕλληνες Ἅιδην νομίζουσι κἀκεῖθι συγκυβεύειν τῇ Δήμητρι, καὶ
 τὰ μὲν νικᾶν αὐτήν, τὰ δὲ ἑσσοῦσθαι ὑπ’ αὐτῆς· καί μιν
 πάλιν ἀναφικέσθαι δῶρον ἔχοντα παρ’ αὐτῆς χειρόμακτρον
 χρύσεον.’

τὸν δὲ τῷ χερνίβῳ ῥάναντα παῖδα διδόντα κατὰ χειρὸς Ἡρακλεῖ
 ὕδωρ, ὃν ἀπέκτεινεν ὁ Ἡρακλῆς κονδύλῳ, Ἑλλάνικος μὲν ἐν
 ταῖς ἱστορίαις Ἀρχίαν φησὶ καλεῖσθαι· δι’ ὃν καὶ ἐξεχώρησε
 Καλυδῶνος. ἐν δὲ τῷ δευτέρῳ τῆς Φορωνίδος Χερίαν αὐτὸν
 ὀνομάζει ( FHG I 45 ). Ἡρόδωρος δ’ ἐν
 ἑπτακαιδεκάτῃ τοῦ καθ’ Ἡρακλέα λόγου ( FHG II
 36 ) Εὔνομον. καὶ Κύαθον δὲ τὸν Πύλητος μὲν υἱόν,
 ἀδελφὸν δὲ Ἀντιμάχου ἀπέκτεινεν ἄκων Ἡρακλῆς οἰνοχοοῦντα
 αὐτῷ, ὡς Νίκανδρος ἱστορεῖ ἐν δευτέρῳ
 Οἰταικῶν ( fr. 17 Schn ), ᾧ καὶ ἀνεῖσθαί φησι
 τέμενος ὑπὸ τοῦ Ἡρακλέους ἐν Προσχίῳ, ὃ μέχρι νῦν
 προσαγορεύεσθαι Οἰνοχόου. 
 ἡμεῖς δ’ ἐνταῦθα καταπαύσαντες τὸν λόγον ἀρχὴν ποιησόμεθα
 τῶν ἑξῆς ἀπὸ τῆς τοῦ Ἡρακλέους ἀδηφαγίας.

Ἀλλ’ ὥσπερ δείπνου γλαφυροῦ ποικίλην εὐωχίαν 
 τὸν ποιητὴν δεῖ παρέχειν τοῖς θεαταῖς τὸν σοφόν, 
 ἵν’ ἀπίῃ τις τοῦτο φαγὼν καὶ πιών, ὅπερ λαβὼν 
 χαίρει τις , καὶ σκευασία μὴ μί’ ᾖ τῆς
 μουσικῆς, 
 Ἀστυδάμας ὁ τραγικὸς ἐν Ἡρακλεῖ σατυρικῷ ( p.
 604 N ), ἑταῖρε, φησί, Τιμόκρατες. φέρε εἴπωμεν
 ἐνταῦθα τοῖς προειρημένοις τὰ ἀκόλουθα ὅτι ἦν καὶ ὁ Ἡρακλῆς
 ἀδηφάγος. ἀποφαίνονται δὲ τοῦτο σχεδὸν πάντες ποιηταὶ καὶ
 συγγραφεῖς. Ἐπίχαρμος μὲν ἐν Βουσίριδι λέγων ( p. 223
 L )· 
 πρῶτον μὲν αἴ κ’ ἔσθοντ’ ἴδοις νιν ἀποθάνοις. 
 βρέμει μὲν ὁ φάρυγξ ἔνδοθ᾽, ἀραβεῖ δ’ ἁ γνάθος, 
 ψοφεῖ δ’ ὁ γομφίος, τέτριγε δ’ ὁ κυνόδων, 
 σίζει δὲ ταῖς ῥίνεσσι, κινεῖ δ’ οὔατα. 
 Ἴων δ’ ἐν Ὀμφάλῃ ἐμφανίσας αὐτοῦ τὴν ἀδηφαγίαν
 ἐπιφέρει ( p. 571 N )· 
 ὑπὸ δὲ τῆς εὐφημίας 
 
 κατέπινε καὶ τὰ κᾶλα καὶ τοὺς ἄνθρακας. 
 παρὰ Πινδάρου δὲ τοῦτ’ εἴληφεν εἰπόντος ( fr.
 168 B )· ‘διαβοῶν θερμὰ δ’ εἰς ἀνθρακιὰν στέψαν
 πυρὶ δ’ εἰς ἀνθρακιὰν στέψαν πυρὶ δ᾽ ὑπνόων τε
 σώματα. καὶ τότ’ ἐγὼ σαρκῶν τ’ ἐνοπὰν ἠδ’ ὀστέων στεναγμὸν
 βαρὺν ην ἰδόντα διακρῖναι πολλὸς ἐν καιρῷ χρόνος.’ τοιοῦτον
 οὖν αὐτὸν ὑποστησάμενοι ταῖς ἀδηφαγίαις καὶ τῶν ὀρνέων
 ἀποδεδώκασιν αὐτῷ τὸν λάρον τὸν προσαγορευόμενον
 βουφάγον.

εἰσάγεται δὲ ὁ Ἡρακλῆς καὶ Λεπρεῖ περὶ πολυφαγίας ἐρίζων
 ἐκείνου προκαλεσαμένου, καὶ νενίκηκεν. Ζηνόδοτος δ’ ἐν
 δευτέρῳ Ἐπιτομῶν Καύκωνός φησι τοῦ Ποσειδῶνος καὶ
 Ἀστυδαμείας τῆς Φόρβαντος γενέσθαι τὸν Λεπρέα, ὃν τὸν
 Ἡρακλέα κελεῦσαι δεθῆναι, ὅτε Αὐγέαν τὸν μισθὸν ἀπῄτει.
 Ἡρακλῆς δ’ ἐκτελέσας τοὺς ἄθλους ἔρχεται ἐπὶ Καύκωνας καὶ
 δεηθείσης Ἀστυδαμείας διαλύεται πρὸς τὸν Λεπρέα. καὶ μετὰ
 ταῦτα ὁ Λεπρεὺς Ἡρακλεῖ ἐρίζει δίσκῳ καὶ ὕδατος ἀντλήσει
 καὶ ὅστις ἀναλώσει θᾶττον ταῦρον, καὶ λείπεται πάντα. εἶτα
 θωρηχθεὶς προκαλεῖται Ἡρακλέα καὶ θνῄσκει ἐν τῇ μάχῃ.
 Μᾶτρις δ’ ἐν τῷ τοῦ Ἡρακλέους ἐγκωμίῳ καὶ εἰς πολυποσίαν
 φησὶ τὸν Ἡρακλέα προκληθῆναι ὑπὸ τοῦ Λεπρέως, καὶ πάλιν
 νικηθῆναι. τὰ αὐτὰ ἱστορεῖ καὶ ὁ Χῖος ῥήτωρ Καύκαλος, ὁ
 Θεοπόμπου τοῦ ἱστοριογράφου ἀδελφός, ἐν τῷ τοῦ Ἡρακλέους
 ἐγκωμίῳ.

καὶ τὸν Ὀδυσσέα δὲ Ὅμηρος πολυφάγον καὶ λαίμαργον
 παραδίδωσιν ὅταν λέγῃ ( Od.
 7.215 )· 
 
 ἀλλ’ ἐμὲ μὲν δορπῆσαι ἐάσατε κηδόμενόν περ· 
 οὐ γάρ τι στυγερῇ ἐπὶ γαστέρι κύντερον ἄλλο 
 ἔπλετο, ἥ τ’ ἐκέλευσεν ἕο μνήσασθαι ἀνάγκῃ 
 καὶ μάλα τειρόμενον καὶ ἐνιπλησθῆναι ἀνώγει. 
 ὑπερβάλλουσα γὰρ ἐν τούτοις φαίνεται αὐτοῦ
 λαιμαργία μετὰ τοῦ μηδὲ ἐν δέοντι τὰ περὶ τῆς γαστρὸς
 γνωμολογεῖν. ἐχρῆν γάρ, εἰ καὶ ἐλίμωττεν, διακαρτερεῖν ἢ
 μετριάζειν τὰ περὶ τὴν τροφήν. τὸ δὲ τελευταῖον καὶ τὴν
 τελειοτάτην αὐτοῦ παρίστησι λαιμαργίαν καὶ γαστριμαργίαν· 
 Od. 7.219 
 
 ὡς καὶ ἐγὼ πένθος μὲν ἔχω φρεσίν· ἣ δὲ μάλ᾽
 αἰεὶ 
 ἐσθέμεναι κέλεται καὶ πινέμεν, ἐκ δέ με πάντων 
 ληθάνει ὅσσ’ ἔπαθον, καὶ ἐνιπλησθῆναι ἀνώγει. 
 
 ταῦτα γὰρ οὐδ’ ἂν ἐκεῖνος ὁ Σαρδανάπαλλος εἰπεῖν
 ποτε ἂν ἐτόλμησεν. γέρων τε ὢν 
 ἤσθιεν ἁρπαλέως κρέα τ’ ἄσπετα καὶ μέθυ ἡδύ.

Θεαγένης δ’ ὁ Θάσιος ἀθλητὴς ταῦρον μόνος κατέφαγεν, ὡς
 Ποσείδιππός φησιν ἐν ἐπιγράμμασι· 
 καίπερ συνθεσίης ἔφαγόν ποτε Μῃόνιον βοῦν· 
 πάτρη γὰρ βρώμην οὐκ ἂν ἐπέσχε Θάσος 
 Θευγένει· ἅσσα φαγὼν ἔτ’ ἐπῄτεον. οὕνεκεν οὕτω 
 χάλκεος ἑστήκω χεῖρα προισχόμενος. 
 Μίλων δ’ ὁ Κροτωνιάτης, ὥς φησιν ὁ Ἱεραπολίτης
 Θεόδωρος ἐν τοῖς περὶ ἀγώνων ( FHG IV 513 ),
 ἤσθιε μνᾶς κρεῶν εἴκοσι καὶ τοσαύτας ἄρτων οἴνου τε τρεῖς
 χοᾶς ἔπινεν. ἐν δὲ Ὀλυμπίᾳ ταῦρον ἀναθέμενος τοῖς ὤμοις
 τετραέτη καὶ τοῦτον περιενέγκας τὸ στάδιον μετὰ ταῦτα
 δαιτρεύσας μόνος αὐτὸν κατέφαγεν ἐν μιᾷ 
 ἡμέρᾳ. Τίτορμός τε ὁ Αἰτωλὸς διηριστήσατο αὐτῷ βοῦν, ὡς
 ἱστορεῖ ὁ Αἰτωλὸς Ἀλέξανδρος ( p. 249 M ).
 Φύλαρχος δέ φησιν ἐν τῇ γʹ τῶν ἱστοριῶν
 ( FHG I 335 ) τὸν Μίλωνα ταῦρον καταφαγεῖν
 κατακλιθέντα πρὸ τοῦ βωμοῦ τοῦ Διός· διὸ καὶ ποιῆσαι εἰς
 αὐτὸν Δωριέα τὸν ποιητὴν τάδε· 
 τοῖος ἔην Μίλων, ὅτ’ ἀπὸ χθονὸς ἤρατο βρῖθος, 
 τετραέτη δαμάλην ἐν Διὸς εἰλαπίναις, 
 ὤμοις δὲ κτῆνος τὸ πελώριον ὡς νέον ἄρνα 
 ἤνεγκεν δι’ ὅλης κοῦφα πανηγύρεως. 
 καὶ θάμβος μέν, ἀτὰρ τοῦδε πλέον ἤνυσε θαῦμα 
 πρόσθεν Πισαίου, ξεῖνε, θυηπολίου· 
 ὃν γὰρ ἐπόμπευσεν βοῦν ἄζυγον, εἰς κρέα τόνδε 
 κόψας πάντα κατ’ οὖν μοῦνος ἐδαίσατό νιν. 
 Ἀστυάναξ δ’ ὁ Μιλήσιος τρὶς Ὀλύμπια νικήσας κατὰ
 τὸ ἑξῆς παγκράτιον, κληθείς ποτε ἐπὶ δεῖπνον ὑπὸ
 Ἀριοβαρζάνου τοῦ Πέρσου καὶ ἀφικόμενος ὑπέσχετο φαγεῖν
 πάντα τὰ πᾶσι παρασκευασθέντα καὶ κατέφαγε. τοῦ Πέρσου δ᾽
 αὐτὸν ἀξιώσαντος, ὡς ὁ Θεόδωρος ἱστορεῖ ( FHG IV
 513 ), ἄξιόν τι ποιῆσαι τῶν κατὰ τὴν ἰσχὺν φακὸν
 τῆς κλίνης περίχαλκον ὄντα κλάσας ἐξέτεινε μαλάξας.
 τελευτήσαντος δ’ αὐτοῦ καὶ κατακαυθέντος οὐκ ἐχώρησε μία
 ὑδρία τὰ ὀστέα, μόλις δὲ δύο. καὶ τὰ τοῖς ἐννέα ἀνδράσι
 παρεσκευασμένα παρὰ τῷ Ἀριοβαρζάνῃ εἰς τὸ δεῖπνον μόνον
 καταφαγεῖν.

καὶ οὐδὲν παράδοξον τούτους τοὺς ἄνδρας ἀδηφάγους γενέσθαι·
 πάντες γὰρ οἱ ἀθλοῦντες μετὰ τῶν 
 γυμνασμάτων καὶ ἐσθίειν πολλὰ διδάσκονται. διὸ καὶ
 Εὐριπίδης ἐν τῷ πρώτῳ Αὐτολύκῳ λέγει ( fr. 284
 N )· 
 κακῶν γὰρ ὄντων μυρίων καθ’ Ἑλλάδα 
 οὐδὲν κάκιόν ἐστιν ἀθλητῶν γένους· 
 οἳ πρῶτα μὲν ζῆν οὔτε μανθάνουσιν εὖ 
 οὔτ’ ἂν δύναιντο· πῶς γὰρ ὅστις ἔστ’ ἀνὴρ 
 γνάθου τε δοῦλος νηδύος θ’ ἡσσημένος, 
 κτήσαιτ’ ἂν ὄλβον εἰς ὑπερβολὴν πατρός; 
 οὐδ’ αὖ πένεσθαι κἀξυπηρετεῖν τύχαις 
 οἷοί τ᾽· ἔθη γὰρ οὐκ ἐθισθέντες καλὰ 
 σκληρῶς διαλλάσσουσιν εἰς τἀμήχανα. 
 λαμπροὶ δ’ ἐν ἥβῃ καὶ πόλεως ἀγάλματα 
 φοιτῶσ᾽· ὅταν δὲ προσπέσῃ γῆρας πικρόν, 
 τρίβωνες ἐκβαλόντες οἴχονται κρόκας. 
 ἐμεμψάμην δὲ καὶ τὸν Ἑλλήνων νόμον, 
 οἳ τῶν δ’ ἕκατι σύλλογον ποιούμενοι 
 τιμῶσ’ ἀχρείους ἡδονὰς δαιτὸς χάριν. 
 τί γὰρ παλαίσας εὖ, τί δ’ ὠκύπους ἀνὴρ 
 ἢ δίσκον ἄρας ἢ γνάθον παίσας καλῶς 
 πόλει πατρῴᾳ στέφανον ἤρκεσεν λαβών; 
 πότερα μαχοῦνται πολεμίοισιν ἐν χεροῖν 
 δίσκους ἔχοντες ἢ δι’ ἀσπίδων χερὶ 
 θείνοντες ἐκβαλοῦσι πολεμίους πάτρας; 
 οὐδεὶς σιδήρου ταῦτα μωραίνει πέλας 
 στάς. ἄνδρας ... χρὴ σοφούς τε κἀγαθοὺς 
 φύλλοις στέφεσθαι χὤστις ἡγεῖται πόλει 
 κάλλιστα σώφρων καὶ δίκαιος ὢν ἀνήρ, 
 
 ὅστις τε μύθοις ἔργ’ ἀπαλλάσσει κακὰ 
 μάχας τ’ ἀφαιρῶν καὶ στάσεις. τοιαῦτα γὰρ 
 πόλει τε πάσῃ πᾶσί θ’ Ἕλλησιν καλά.

ταῦτ’ εἴληφεν ὁ Εὐριπίδης ἐκ τῶν τοῦ Κολοφωνίου ἐλεγείων
 Ξενοφάνους οὕτως εἰρηκότος ( fr. 2 B )· 
 ἀλλ’ εἰ μὲν ταχυτῆτι ποδῶν νίκην τις ἄροιτο 
 ἢ πενταθλεύων, ἔνθα Διὸς τέμενος 
 πὰρ Πίσαο ῥοῇσ’ ἐν Ὀλυμπίῃ, εἴτε παλαίων 
 ἢ καὶ πυκτοσύνην ἀλγινόεσσαν ἔχων, 
 εἴτε τὸ δεινὸν ἄεθλον ὃ παγκράτιον καλέουσιν, 
 ἀστοῖσίν κ’ εἴη κυδρότερος προσορᾶν 
 καί κε προεδρίην φανερὴν ἐν ἀγῶσιν ἄροιτο 
 καί κεν σίτησιν δημοσίων κτεάνων 
 ἐκ πόλεως καὶ δῶρον ὅ οἱ κειμήλιον εἴη· 
 εἴτε καὶ ἵπποισιν, ταῦτά κε πάντα λάχοι, 
 οὐκ ἐὼν ἄξιος ὥσπερ ἐγώ. ῥώμης γὰρ ἀμείνων 
 ἀνδρῶν ἠδ’ ἵππων ἡμετέρη σοφίη. 
 ἀλλ’ εἰκῇ μάλα τοῦτο νομίζεται, οὐδὲ δίκαιον 
 προκρίνειν ῥώμην τῆς ἀγαθῆς σοφίης. 
 οὔτε γὰρ εἰ πύκτης ἀγαθὸς λαοῖσι μετείη 
 οὔτ’ εἰ πενταθλεῖν οὔτε παλαισμοσύνην, 
 οὐδὲ μὲν εἰ ταχυτῆτι ποδῶν, τόπερ ἐστὶ πρότιμον 
 ῥώμης ὅσσ’ ἀνδρῶν ἔργ’ ἐν ἀγῶνι πέλει, 
 τοὔνεκεν ἂν δὴ μᾶλλον ἐν εὐνομίῃ πόλις εἴη. 
 σμικρὸν δ’ ἄν τι πόλει χάρμα γένοιτ’ ἐπὶ τῷ, 
 εἴ τις ἀεθλεύων νικῷ Πίσαο παρ’ ὄχθας· 
 οὐ γὰρ πιαίνει ταῦτα μυχοὺς πόλεως. 
 πολλὰ δὲ καὶ ἄλλα ὁ Ξενοφάνης κατὰ τὴν ἑαυτοῦ σοφίαν ἐπαγωνίζεται, διαβάλλων ὡς
 ἄχρηστον καὶ ἀλυσιτελὲς τὸ τῆς ἀθλήσεως εἶδος. καὶ ὁ Ἀχαιὸς
 δὲ ὁ Ἐρετριεὺς περὶ τῆς εὐεξίας τῶν ἀθλητῶν διηγούμενός
 φησι ( p. 579 N )· 
 γυμνοὶ γὰρ ὤθουν, φαιδίμους βραχίονας 
 ἥβῃ σφριγῶντες ἐμπορεύονται, νέῳ 
 στίλβοντες ἄνθει καρτερὰς ἐπωμίδας· 
 ἄδην δ’ ἐλαίου στέρνα καὶ ποδῶν κύτος 
 χρίουσιν ὡς ἔχοντες οἴκοθεν τρυφήν.

Ἡράκλειτος δ’ ἐν τῷ Ξενίζοντι Ἑλένην φησί τινα γυναῖκα
 πλεῖστα βεβρωκέναι. Ποσείδιππος δ’ ἐν ἐπιγράμμασι
 Φυρόμαχον, εἰς ὃν καὶ τόδ’ ἐπέγραψε· 
 Φυρόμαχον τὸν πάντα φαγεῖν βορόν, οἷα κορώνην 
 παννυχικήν, αὕτη ῥωγὰς ἔχει κάπετος 
 χλαίνης ἐν τρύχει Πελληνίδος. ἀλλὰ σὺ τούτου 
 καὶ χρῖε στήλην, Ἀττικέ, καὶ στεφάνου, 
 εἴ ποτέ σοι προκύων συνεκώμασεν. ἦλθε δ’ ὁ μαυρὰ 
 βλέψας ἐκ πελίων νωδὸς ἐπισκυνίων, 
 ὁ τριχιδιφθερίας, μονολήκυθος· ἐκ γὰρ ἀγώνων 
 τῶν τότε ληναικὴν ἦλθ’ ὑπὸ Καλλιόπην. 
 Ἀμάραντος δὲ ὁ Ἀλεξανδρεὺς ἐν τοῖς περὶ σκηνῆς
 Ἡρόδωρόν φησι τὸν Μεγαρέα σαλπιγκτὴν γενέσθαι τὸ μὲν
 μέγεθος πηχῶν τριῶν καὶ ἡμίσους, εἶναι δὲ καὶ τὰς πλευρὰς
 ἰσχυρόν· ἐσθίειν δὲ ἄρτων μὲν χοίνικας ἕξ, κρεῶν δὲ λίτρας
 εἴκοσιν οἵων ἂν εὑρήκῃ, πίνειν δὲ χοᾶς δύο καὶ σαλπίζειν
 ἅμα σάλπιγξι δυσί. κοιμᾶσθαι δὲ ἔθος
 εἶχεν ἐπὶ λεοντῆς μόνης. ἐσήμαινε δὲ σαλπίζων μέγιστον.
 Ἄργος γοῦν πολιορκοῦντος Δημητρίου τοῦ Ἀντιγόνου καὶ οὐ
 δυναμένων τῶν στρατιωτῶν τὴν ἑλέπολιν προσαγαγεῖν τοῖς
 τείχεσι διὰ τὸ βάρος, ταῖς δύο σάλπιγξι σημαίνων ὑπὸ τῆς
 ἁδρότητος τοῦ ἤχου τοὺς στρατιώτας ἠνάγκασε προθυμηθέντας
 προσαγαγεῖν τὴν μηχανήν. ἐνίκησε δὲ τὴν περίοδον δεκάκις
 καὶ ἐδείπνει καθήμενος, ὡς ἱστορεῖ Νέστωρ ἐν τοῖς
 θεατρικοῖς ὑπομνήμασι. καὶ γυνὴ δὲ ἐσάλπισεν Ἀγλαὶς ἡ
 Μεγακλέους ἐν τῇ πρώτῃ ἀχθείσῃ μεγάλῃ πομπῇ ἐν Ἀλεξανδρείᾳ
 τὸ πομπικόν, περιθέτην ἔχουσα καὶ λόφον ἐπὶ τῆς κεφαλῆς, ὡς
 δηλοῖ Ποσείδιππος ἐν ἐπιγράμμασιν. ἤσθιε δὲ καὶ αὐτὴ λίτρας
 μὲν κρεῶν δώδεκα, ἄρτων δὲ χοίνικας τέσσαρας καὶ ἔπινεν
 οἴνου χοᾶ.

Λιτυέρσας δὲ ἦν μὲν υἱὸς Μίδου νόθος, Κελαινῶν δὲ τῶν ἐν
 Φρυγίᾳ βασιλεύς, ἄγριος ἰδέσθαι καὶ ἀνήμερος ἄνθρωπος,
 ἀδηφάγος δ’ ἰσχυρῶς. λέγει δὲ περὶ αὐτοῦ Σωσίθεος ὁ
 τραγῳδιοποιὸς ἐν δράματι Δάφνιδι ἢ Λιτυέρσᾳ οὕτως ( p.
 639, 6 N )· 
 ἔσθει μὲν ἄρτους τρεῖς, ὄνους κανθηλίους 
 τρεῖς τῆς βραχείας ἡμέρας· πίνει δ’ ἕνα 
 καλῶν μετρητὴν τὸν δεκάμφορον πίθον. 
 τοιοῦτός ἐστι καὶ ὁ παρὰ Φερεκράτει ἢ Στράττιδι ἐν
 Ἀγαθοῖς, περὶ οὗ φησιν ( I 145 K )· 
 ἐγὼ κατεσθίω μόλις τῆς ἡμέρας 
 πένθ’ ἡμιμέδιμν᾽, ἐὰν βιάζωμαι. Β. μόλις; 
 
 ὡς ὀλιγόσιτος ἦσθ’ ἄρ᾽, ὃς κατεσθίεις 
 τῆς ἡμέρας μακρᾶς τριήρους σιτία. 
 Ξάνθος δ’ ἐν τοῖς Λυδιακοῖς ( FHG I
 38 ) Κάμβλητά φησι τὸν βασιλεύσαντα Λυδῶν πολυφάγον
 γενέσθαι καὶ πολυπότην, ἔτι δὲ γαστρίμαργον. τοῦτον οὖν
 ποτε νυκτὸς τὴν ἑαυτοῦ γυναῖκα κατακρεουργήσαντα
 καταφαγεῖν, ἔπειτα πρωὶ εὑρόντα τὴν χεῖρα τῆς γυναικὸς
 ἐνοῦσαν ἐν τῷ στόματι ἑαυτὸν ἀποσφάξαι, περιβοήτου τῆς
 πράξεως γενομένης. περὶ δὲ Θυὸς τοῦ Παφλαγόνων βασιλέως ὅτι
 καὶ αὐτὸς ἦν πολυφάγος προειρήκαμεν ( IV 144
 f ), παραθέμενοι Θεόπομπον ἱστοροῦντα ἐν τῇ πέμπτῃ
 καὶ τριακοστῇ ( FHG I 311 ). Ἀρχίλοχος δ’ ἐν
 Τετραμέτροις Χαρίλαν εἰς τὰ ὅμοια διαβέβληκεν ( fr. 79
 B ), ὡς οἱ κωμῳδιοποιοὶ Κλεώνυμον καὶ Πείσανδρον.
 περὶ δὲ Χαιρίππου φησὶ Φοινικίδης ἐν Φυλάρχῳ οὕτως
 ( IV 510 M )· 
 τρίτον δὲ πρὸς τούτοισι τὸν σοφώτατον 
 Χαίριππον. οὗτος, ὥσπερ οἶδας, ἐσθίει 
 μέχρι ἂν διδῷ τις ἢ λάθῃ διαρραγείς. 
 τοιοῦτ’ ἔχει ταμιεῖον ὥσπερ οἰκίας.

Νικόλαος δ’ ὁ περιπατητικὸς ἐν τῇ τρίτῃ πρὸς ταῖς ἑκατὸν
 τῶν ἱστοριῶν ( FHG III 415 ) Μιθριδάτην φησὶ τὸν
 Ποντικὸν βασιλέα προθέντα ἀγῶνα πολυφαγίας καὶ πολυποσίας
 (ἦν δὲ τὸ ἆθλον τάλαντον ἀργυρίου) ἀμφότερα νικῆσαι. τοῦ
 μέντοι ἄθλου ἐκστῆναι τῷ μετ’ αὐτὸν κριθέντι Καλαμόδρυι τῷ
 Κυζικηνῷ ἀθλητῇ. καὶ Τιμοκρέων δ’ ὁ Ῥόδιος ποιητὴς καὶ
 ἀθλητὴς πένταθλος ἄδην ἔφαγε καὶ ἔπιεν, ὡς τὸ ἐπὶ τοῦ τάφου
 αὐτοῦ ἐπίγραμμα δηλοῖ ( Simon. fr. 169 B )· 
 
 πολλὰ πιὼν καὶ πολλὰ φαγὼν καὶ πολλὰ κάκ’ εἰπὼν 
 ἀνθρώπους κεῖμαι Τιμοκρέων Ῥόδιος. 
 Θρασύμαχος δ’ ὁ Χαλκηδόνιος ἔν τινι τῶν προοιμίων
 ( fr. 3 Tur ) τὸν Τιμοκρέοντά φησιν ὡς μέγαν
 βασιλέα ἀφικόμενον καὶ ξενιζόμενον παρ’ αὐτῷ πολλὰ
 ἐμφορεῖσθαι. πυθομένου δὲ τοῦ βασιλέως ὅ τι ἀπὸ τούτων
 ἐργάζοιτο, εἶπε Περσῶν ἀναριθμήτους συγκόψειν. καὶ τῇ
 ὑστεραίᾳ πολλοὺς καθ’ ἕνα νικήσας μετὰ τοῦτο ἐχειρονόμησε.
 πυνθανομένου δὲ τὴν πρόφασιν ὑπολείπεσθαι ἔφη τοσαύτας, εἰ
 προσίοι τις, πληγάς. Κλέαρχος δ’ ἐν πέμπτῳ βίων ( FHG
 II 307 ) Καντιβάρι φησὶ τῷ Πέρσῃ, ὁπότε κοπιάσειε
 τὰς σιαγόνας ἐσθίων, κεχηνότι καθάπερ εἰς ἄψυχον ἀγγεῖον
 εἰσαντλεῖν τὴν τροφὴν τοὺς οἰκείους. Ἑλλάνικος δ’ ἐν
 αʹ Δευκαλιωνείας ( FHG I 48 )
 Ἐρυσίχθονά φησι τὸν Μυρμιδόνος, ὅτι ἦν ἄπληστος βορᾶς,
 Αἴθωνα κληθῆναι. Πολέμων δ’ ἐν αʹ τῶν πρὸς
 Τίμαιον ( fr. 39 Pr ) παρὰ Σικελιώταις φησὶν
 Ἀδηφαγίας ἱερὸν εἶναι καὶ Σιτοῦς Δήμητρος ἄγαλμα, οὗ
 πλησίον ἱδρῦσθαι καὶ Ἱμαλίδος, καθάπερ ἐν Δελφοῖς ερμούχου,
 ἐν δὲ Σκώλῳ τῷ Βοιωτιακῷ Μεγαλάρτου καὶ Μεγαλομάζου.

καὶ Ἀλκμὰν δ’ ὁ ποιητὴς ἑαυτὸν ἀδηφάγον εἶναι παραδίδωσιν
 ἐν τῷ τρίτῳ διὰ τούτων ( fr. 33 )· 
 καὶ ποκά τοι δώσω τρίποδος κύτος, 
 ᾧ κ’ ἔνι ......... λε’ ἀγείρῃς. 
 ἀλλ’ ἔτι νῦν γ’ ἄπυρος, τάχα δὲ πλέος 
 ἔτνεος, οἷον ὁ παμφάγος Ἀλκμὰν 
 
 ἠράσθη χλιερὸν πεδὰ τὰς τροπάς. 
 οὔ τι γὰρ ἠὺ τετυγμένον ἔσθει ... 
 ἀλλὰ τὰ κοινὰ γάρ, ὥσπερ ὁ δᾶμος, 
 ζατεύει. 
 κἀν τῷ εʹ δὲ ἐμφανίζει αὑτοῦ τὸ
 ἀδηφάγον λέγων οὕτως ( fr. 76 )· 
 ὥρας δ’ ἔσηκε τρεῖς, θέρος 
 καὶ χεῖμα κὠπώραν τρίταν 
 καὶ τέτρατον τὸ ἦρ, ὅκα 
 σάλλει μέν, ἐσθίεν δ’ ἄδαν 
 οὐκ ἔστι. 
 Ἀναξίλας δ’ ὁ κωμικὸς περὶ Κτησίου τινὸς
 διαλεγόμενος ἐν Χρυσοχόῳ δράματί φησιν ( II 273
 K )· 
 ἤδη σχεδόν τι πάντα σοι πλὴν Κτησίου. 
 δείπνου γὰρ οὗτος, ὡς λέγουσιν οἱ σοφοί, 
 ἀρχήν, τελευτὴν δ’ οὐκ ἐπίσταται μόνος. 
 κἀν Πλουσίοις ( ib. p. 272 )· 
 διαρραγήτω χἄτερος δειπνῶν τις εὖ, 
 μὴ Κτησίας μόνος. Β. τί γὰρ σὲ κωλύει; 
 Α. δείπνου γὰρ οὗτος, ὡς λέγουσιν οἱ σοφοί, 
 ἀρχήν, τελευτὴν δ’ ἔμαθεν οὐδεπώποτε. 
 κἀν Χάρισι δὲ Κραναόν τινα συγκαταλέγει οὕτως αὐτῷ
 ( p. 273 )· 
 οὐκ ἐτὸς ἐρωτῶσίν με προσιόντες τινές· 
 ὄντως ὁ Κραναὸς Κτησίου κατεσθίει 
 ἔλαττον ἢ δειπνοῦσιν ἀμφότεροι συχνά; 
 
 Φιλέταιρος δ’ ἐν Ἀταλάντῃ ( II 230 K )·
 
 κἂν δέῃ, τροχάζω στάδια πλείω Σωτάδου, 
 τὸν Ταυρέαν δὲ τοῖς πόνοις ὑπερβαλῶ 
 τὸν Κτησίαν τε τῷ φαγεῖν ὑπερδραμῶ. 
 Ἀνάξιππος Κεραυνῷ ( IV 464 M )· 
 ὁρῶ γὰρ ἐκ παλαίστρας τῶν φίλων 
 προσιόντα μοι Δάμιππον. Β. ἦ τοῦτον
 λέγεις 
 τὸν πέτρινον, ὃν οἱ φίλοι καλοῦσί σοι 
 νυνὶ δι’ ἀνδρείαν Κεραυνόν; εἰκότως· 
 ἀβάτους ποιεῖν γὰρ τὰς τραπέζας οἴομαι 
 αὐτὸν κατασκήπτοντα αὐταῖς τῇ γνάθῳ. 
 ἐν τούτοις ἐδήλωσεν ὁ κωμικὸς διότι καὶ τὸ δρᾶμα
 Κεραυνὸν ἀπ’ αὐτοῦ ἐπιγέγραφε. Θεόφιλος δ’ ἐν Ἐπιδαύρῳ
 ( II 474 K )· 
 Ἀτρεστίδας τις Μαντινεὺς λοχαγὸς ἦν, 
 ἀνδρῶν ἁπάντων πλεῖστα δυνάμενος φαγεῖν. 
 ἐν δὲ Παγκρατιαστῇ παραγαγὼν τὸν ἀθλητὴν ὡς πολλὰ
 ἐσθίοντά φησιν ( p. 475 )· 
 ἑφθῶν μὲν σχεδὸν 
 τρεῖς μνᾶς, Β. λέγ’ ἄλλο. Α. ῥυγχίον, κωλῆν,
 πόδας 
 τέτταρας ὑείους, Β. Ἡράκλεις. Α. βοὸς δὲ τρεῖς, 
 ὄρνιθ᾽, Β. Ἄπολλον. λέγ’ ἕτερον. Α. σύκων δύο 
 μνᾶς. Β. ἐπέπιες δὲ πόσον; Α. ἀκράτου δώδεκα 
 κοτύλας. Β. Ἄπολλον, Ὧρε καὶ Σαβάζιε.

καὶ ἔθνη δὲ ὅλα εἰς πολυφαγίαν ἐκωμῳδεῖτο, ὡς τὸ Βοιωτόν.
 Εὔβουλος γοῦν ἐν Ἀντιόπῃ φησί ( II 169 K )· 
 
 πώνειν μὲν ἁμὲς καὶ φαγεῖν μάλ’ ἀνδρικοὶ 
 καὶ καρτερεῖμεν, τοῖς δ’ Ἀθηναίοις λέγειν 
 καὶ μικρὰ φαγέμεν, τοὶ δὲ Θηβαῖοι μέγα. 
 καὶ ἐν Εὐρώπῃ ( p. 176 )· 
 κτίζε Βοιωτῶν πόλιν, 
 ἀνδρῶν ἀρίστων ἐσθίειν δι’ ἡμέρας. 
 καὶ ἐν Ἴωνι ( p. 177 )· 
 οὕτω σφόδρ’ ἐστὶ τοὺς τρόπους Βοιώτιος 
 ὥστ’ οὐδὲ δειπνῶν, ὡς λέγουσ᾽, ἐμπίπλαται. 
 ἐν δὲ Κέρκωψι ( p. 181 )· 
 μετὰ ταῦτα Θήβας ἦλθον, οὗ τὴν νύχθ’ ὅλην 
 τήν θ’ ἡμέραν δειπνοῦσι καὶ κοπρῶν’ ἔχει 
 ἐπὶ ταῖς θύραις ἕκαστος, οὗ πλήρει βροτῷ 
 οὐκ ἔστι μεῖζον ἀγαθόν· ὡς χεζητιῶν 
 μακρὰν βαδίζων, πολλὰ δ’ ἐσθίων ἀνήρ, 
 δάκνων τὰ χείλη παγγέλοιός ἐστ’ ἰδεῖν. 
 ἐν δὲ τοῖς Μυσοῖς πρὸς τὸν Ἡρακλέα ποιεῖ τινα τάδε
 λέγοντα ( p. 187 )· 
 σὺ μὲν τὸ Θήβης, ὡς λέγεις, πέδον λιπών, 
 ἀνδρῶν ἀρίστων ἐσθίειν δι’ ἡμέρας 
 ὅλης τραχήλους καὶ κοπρῶνας πλησίον ... 
 Δίφιλος δὲ ἐν Βοιωτίῳ ( II 547 K )·
 
 οἷος ἐσθίειν πρὸ ἡμέρας 
 ἀρξάμενος ἢ πάλιν πρὸς ἡμέραν. 
 Μνησίμαχος Βουσίριδι ( II 436 K )·
 
 εἰμὶ γὰρ Βοιώτιος 
 
 ὀλίγα μὲν λαλῶν, Β. δίκαια ταῦτα. Α. πολλὰ δ᾽ 
 ἐσθίων. 
 Ἄλεξις Τροφωνίῳ ( II 383 K )· 
 νῦν δ’ ἵνα μὴ παντελῶς Βοιώτιοι 
 φαίνησθ’ εἶναι τοῖς διασύρειν ὑμᾶς εἰθισμένοις, 
 ὡς ἀκίνητοι νῦν εἶναι βοᾶν καὶ πονεῖν μόνον 
 καὶ δειπνεῖν ἐπιστάμενοι διὰ τέλους τὴν νύχθ᾽
 ὅλην, 
 γυμνοῦθ’ αὑτοὺς θᾶττον ἅπαντες. 
 Ἀχαιὸς δ’ ἐν Ἄθλοις ( p. 579 N )·
 
 πότερα θεωροῖς εἴτ’ ἀγωνισταῖς λέγεις; 
 Β. πόλλ’ ἐσθίουσιν, ὡς ἐπασκούντων τρόπος. 
 Α. ποδαποὶ γάρ εἰσιν οἱ ξένοι; Β. Βοιώτιοι. 
 ἐκ τούτων εἰκός ἐστι καὶ Ἐρατοσθένη ἐν ταῖς
 ἐπιστολαῖς ( p. 199 B ) Πρεπέλαον φῆσαι
 ἐρωτηθέντα τί αὐτῷ δοκοῦσιν εἶναι Βοιωτοὶ εἰπεῖν· ‘τί γὰρ
 ἄλλο ἢ τοιαῦτα ἐλάλουν, οἷα ἂν καὶ τὰ ἀγγεῖα φωνὴν λαβόντα,
 ὁπόσον ἕκαστος χωρεῖ. Πολύβιος δ’ ὁ Μεγαλοπολίτης ἐν τῇ
 εἰκοστῇ τῶν ἱστοριῶν φησιν ( c. 4, 1. 6, 5 ) ὡς
 Βοιωτοὶ μεγίστην δόξαν λαβόντες κατὰ τὰ Λευκτρικὰ κατὰ
 μικρὸν ἀνέπεσον ταῖς ψυχαῖς καὶ ὁρμήσαντες ἐπ’ εὐωχίας καὶ
 μέθας διέθεντο καὶ κοινωνεῖα τοῖς φίλοις. πολλοὶ δὲ καὶ τῶν
 ἐχόντων γενεὰς ἀπεμέριζον τοῖς συσσιτίοις τὸ πλέον μέρος
 τῆς οὐσίας, ὥστε πολλοὺς εἶναι Βοιωτῶν οἷς ὑπῆρχε δεῖπνα
 τοῦ μηνὸς πλείω τῶν εἰς τὸν μῆνα διατεταγμένων ἡμερῶν.
 διόπερ Μεγαρεῖς μισήσαντες αὐτῶν τὴν
 τοιαύτην κατάστασιν ἀπένευσαν εἰς τοὺς Ἀχαιούς.

καὶ Φαρσάλιοι δὲ κωμῳδοῦνται ὡς πολυφάγοι. Μνησίμαχος γοῦν
 ἐν Φιλίππῳ φησί ( II 441 K )· 
 τῶν Φαρσαλίων 
 ἥκει τις, ἵνα καὶ τὰς τραπέζας
 καταφάγῃ; 
 Β. οὐδεὶς πάρεστιν. Α. εὖ γε δρῶντες. ἆρά που 
 ὀπτὴν κατεσθίουσι πόλιν Ἀχαικήν; 
 ὅτι δὲ καὶ πάντες Θετταλοὶ ὡς πολυφάγοι
 διεβάλλοντο Κράτης φησὶν ἐν Λαμίᾳ ( I 136 K )·
 
 ἔπη τριπήχη Θετταλικῶς τετμημένα. 
 τοῦτο δ’ εἶπεν ὡς τῶν Θετταλῶν μεγάλα κρέα
 τεμνόντων. Φιλέταιρος δ’ ἐν Λαμπαδηφόροις ( II 233
 K )· 
 καὶ χειροβαρὲς σαρκὸς ὑείας Θετταλότμητον κρέας. 
 ἔλεγον δὲ καὶ Θετταλικὴν ἔνθεσιν τὴν μεγάλην.
 Ἕρμιππος Μοίραις ( I 235 K )· 
 ὁ Ζεὺς δὲ τούτων οὐδὲν ἐνθυμούμενος 
 μύων ξυνέπλαττε Θετταλικήν τιν’ ἔνθεσιν. 
 ταῦτα δὲ καπανικὰ εἴρηκεν Ἀριστοφάνης ἐν
 Ταγηνισταῖς ( I 519 K )· 
 τί πρὸς τὰ Λυδῶν δεῖπνα καὶ τὰ Θετταλῶν; 
 τὰ Θετταλικὰ μὲν πολὺ καπανικώτερα. 
 οἷον τὰ ἁμαξιαῖα· Θετταλοὶ γὰρ τὰς ἀπήνας καπάνας
 ἔλεγον. Ξέναρχος Σκύθαις ( II 472 K )· 
 ἑπτὰ δὲ καπάνας ἔτρεφον εἰς Ὀλύμπια. 
 Β. τί λέγεις; καπάνας; πῶς; Α. καπάνας
 Θετταλοὶ 
 πάντες καλοῦσι τὰς ἀπήνας. Β. μανθάνω.

Αἰγυπτίους δὲ Ἑκαταῖος ἀρτοφάγους φησὶν 
 ( FHG I 20 ) εἶναι κυλλήστιας
 ἐσθίοντας, τὰς δὲ κριθὰς εἰς ποτὸν καταλέοντας. διὰ ταῦτα
 καὶ Ἄλεξις ἐν τῷ περὶ αὐταρκείας ἔφη μετρίᾳ τροφῇ κεχρῆσθαι
 τὸν Βόκχοριν καὶ τὸν πατέρα αὐτοῦ Νεόχαβιν. καὶ Πυθαγόρας
 δ’ ὁ Σάμιος μετρίᾳ τροφῇ ἐχρῆτο, ὡς ἱστορεῖ Λύκων ὁ Ἰασεὺς
 ἐν τῷ περὶ Πυθαγορείου βίου . οὐκ ἀπείχετο δὲ
 ἐμψύχων, ὡς Ἀριστόξενος εἴρηκεν. Ἀπολλόδωρος δὲ ὁ
 ἀριθμητικὸς καὶ θῦσαί φησιν αὐτὸν ἑκατόμβην ἐπὶ τῷ
 εὑρηκέναι ὅτι τριγώνου ὀρθογωνίου ἡ τὴν ὀρθὴν
 γωνίαν ὑποτείνουσα ἴσον δύναται ταῖς περιεχούσαις· 
 ἡνίκα Πυθαγόρης τὸ περικλεὲς εὕρετο γράμμα, 
 κλεινὸς ἐφ’ ᾧ κλεινὴν ἤγαγε βουθυσίην. 
 ἦν δὲ καὶ ὀλιγοπότης ὁ Πυθαγόρας καὶ εὐτελέστατα
 διεβίου, ὡς καὶ πολλάκις μέλιτι μόνῳ ἀρκεῖσθαι. τὰ
 παραπλήσια δ’ ἱστορεῖται καὶ περὶ Ἀριστείδου καὶ
 Ἐπαμεινώνδου καὶ Φωκίωνος καὶ Φορμίωνος τῶν στρατηγῶν.
 Μάνιος δὲ Κούριος ὁ Ῥωμαίων στρατηγὸς ἐπὶ γογγυλίσι διεβίω
 πάντα τὸν χρόνον· καὶ Σαβίνων αὐτῷ πολὺ χρυσίον
 προσπεμπόντων οὐκ ἔφη δεῖσθαι χρυσίου, ἕως ἂν τοιαῦτα
 δειπνῇ. ἱστορεῖ δὲ ταῦτα Μεγακλῆς ἐν τῷ περὶ ἐνδόξων ἀνδρῶν
 ( FHG IV 443 ).

τῶν δείπνων δὲ πολλοὶ τὰ μέτρια ἀσπάζονται, ὡς Ἄλεξις ἐν
 Φιλούσῃ παραδίδωσιν ( II 390 K )· 
 ἀλλ’ ἔγωγέ τοι τὰ δέοντ’ ἔχων 
 τὰ περιττὰ μισῶ· τοῖς ὑπερβάλλουσι γὰρ 
 
 τέρψις μὲν οὐκ ἔνεστι, πολυτέλεια δέ. 
 Ψευδομένῳ ( II 392 K )· 
 τὰ περιττὰ μισῶ. τοῖς ὑπερβάλλουσι γὰρ 
 δαπάνη πρόσεστιν, ἡδονὴ δ’ οὐδ’ ἡτισοῦν. 
 ἐν δὲ Συντρόφοις ( II 376 K )· 
 ὡς ἡδὺ πᾶν τὸ μέτριον· οὔθ’ ὑπεργέμων 
 ἀπέρχομαι νῦν οὔτε κενός, ἀλλ’ ἡδέως 
 ἔχων ἐμαυτοῦ. Μνησίθεος γάρ φησι δεῖν 
 φεύγειν ἁπάντων τὰς ὑπερβολὰς ἀεί. 
 Ἀρίστων δ’ ὁ φιλόσοφος ἐν Ἐρωτικῶν Ὁμοίων δευτέρῳ
 Πολέμωνά φησι τὸν Ἀκαδημαικὸν παραινεῖν τοῖς ἐπὶ δεῖπνον
 πορευομένοις φροντίζειν ὅπως ἡδὺν πότον ποιῶνται μὴ μόνον
 εἰς τὸ παρόν, ἀλλὰ καὶ εἰς τὴν αὔριον. Τιμόθεος δ’ ὁ
 Κόνωνος ἐκ τῶν πολυτελῶν καὶ στρατηγικῶν δείπνων
 παραληφθεὶς ὑπὸ Πλάτωνος εἰς τὸ ἐν Ἀκαδημείᾳ συμπόσιον καὶ
 ἑστιαθεὶς ἀφελῶς καὶ μουσικῶς ἔφη ὡς οἱ παρὰ Πλάτωνι
 δειπνοῦντες καὶ τῇ ὑστεραίᾳ καλῶς γίνονται. ὁ δ’ Ἡγήσανδρος
 ἐν τοῖς ὑπομνήμασιν ἔφη ( FHG IV 420 ) ὡς καὶ τῇ
 ὑστεραίᾳ ὁ Τιμόθεος ἀπαντήσας τῷ Πλάτωνι εἶπεν· ‘ὑμεῖς, ὦ
 Πλάτων, εὖ δειπνεῖτε μᾶλλον εἰς τὴν ὑστεραίαν ἢ τὴν
 παροῦσαν ἡμέραν.’ Πύρρων δ’ ὁ Ἠλεῖος τῶν γνωρίμων τινὸς
 αὐτὸν ὑποδεξαμένου πολυτελῶς μέν, .... δέ, ὡς
 ὁ αὐτὸς ἱστορεῖ, ‘εἰς τὸ λοιπόν, εἶπεν, οὐχ
 ἥξω πρὸς σέ, ἂν οὕτως ὑποδέχῃ, ἵνα μήτε ἐγὼ σὲ ἀηδῶς ὁρῶ
 καταδαπανώμενον οὐκ ἀναγκαίως μήτε σὺ θλιβόμενος κακοπαθῇς.
 μᾶλλον γὰρ ἡμᾶς τῇ μεθ’ ἑαυτῶν συνουσίᾳ προσῆκόν ἐστιν
 εὐεργετεῖν ἢ τῷ πλήθει τῶν παρατιθεμένων, ὧν οἱ
 διακονοῦντες τὰ πλεῖστα
 δαπανῶσιν.’

Ἀντίγονος δ’ ὁ Καρύστιος ἐν τῷ Μενεδήμου βίῳ ( p. 99
 Wil ) τὴν διάταξιν διηγούμενος τοῦ παρὰ τῷ
 φιλοσόφῳ συμποσίου φησὶν ὅτι ἠρίστα μὲν δεύτερος ἢ τρίτος
 καθ’ αὑτόν· κἆτ’ ἔδει καὶ τοὺς λοιποὺς παρεῖναι
 δεδειπνηκότας. ἦν γὰρ τὸ τοῦ Μενεδήμου τοιοῦτον ἄριστον.
 μετὰ δὲ ταῦτα εἰσεκάλουν τοὺς παραγινομένους· ὧν, ὡς
 ἔοικεν, ὅτε προτερήσειαν ἔνιοι τῆς ὥρας, ἀνακάμπτοντες παρὰ
 τὰς θύρας ἀνεπυνθάνοντο τῶν ἐξιόντων παίδων τί τὸ
 παρακείμενον εἴη καὶ πῶς ἔχοι τῆς τοῦ χρόνου συμμετρίας τὸ
 ἄριστον. ὅτε μὲν οὖν ἀκούσειαν λάχανον ἢ τάριχος,
 ἀνεχώρουν, ὅτε δ’ ὅτι κρεᾴδιον, εἰσῄεσαν εἰς τὸν ἐπὶ τοῦτο
 παρεσκευασμένον οἶκον. ἦν δὲ τοῦ μὲν θέρους ἡτοιμασμένη
 ψίαθος ἐφ’ ἑκάστης κλίνης, τοῦ δὲ χειμῶνος κώδιον·
 προσκεφάλαιον δὲ αὐτὸν φέρειν ἕκαστον ἔδει. τὸ δὲ
 περιαγόμενον ποτήριον οὐ μεῖζον ἦν κοτυλιαίου, τράγημα δὲ
 θέρμος μὲν ἢ κύαμος συνεχῶς, ποτὲ δὲ καὶ τῶν ὡρίων
 εἰσεφέρετό τι, τοῦ μὲν θέρους ἄπιος ἢ ῥόα, τοῦ δ’ ἔαρος
 ὦχροι, κατὰ δὲ τὴν χειμερινὴν ὥραν ἰσχάδες. μαρτυρεῖ δὲ καὶ
 περὶ τούτων Λυκόφρων ὁ Χαλκιδεὺς γράψας σατύρους Μενέδημον,
 ἐν οἷς φησιν ὁ Σιληνὸς πρὸς τοὺς σατύρους ( p. 636
 N )· 
 παῖδες κρατίστου πατρὸς ἐξωλέστατοι, 
 ἐγὼ μὲν ὑμῖν, ὡς ὁρᾶτε, στρηνιῶ· 
 δεῖπνον γὰρ οὔτ’ ἐν Καρίᾳ, μὰ τοὺς θεούς, 
 οὔτ’ ἐν Ῥόδῳ τοιοῦτον οὔτ’ ἐν Λυδίᾳ 
 κατέχω δεδειπνηκώς. Ἄπολλον, ὡς καλόν. 
 
 καὶ προελθών· 
 ἀλλὰ κυλίκιον 
 ὑδαρὲς ὁ παῖς περιῆγε τοῦ πεντωβόλου, 
 ἀτρέμα παρεξεστηκός· ὅ τ’ ἀλιτήριος 
 καὶ δημόκοινος ἐπεχόρευε δαψιλὴς 
 θέρμος, πενήτων καὶ τρικλίνου συμπότης. 
 ἑξῆς δέ φησιν ὅτι ζητήσεις ἦσαν παρὰ πότον· 
 τράγημα γὰρ 
 ὁ σωφρονιστὴς πᾶσιν ἐν μέσῳ λόγος. 
 ἱστορεῖται δὲ καὶ ὅτι πολλάκις συνόντας αὐτοὺς ἐπὶ
 πλεῖον ‘ὁ ὄρνις κατελάμβανε τὴν ἕω καλῶν, τοῖσι δὲ οὐδέπω
 κόρος.’

Ἀρκεσίλαος δ’ ἑστιῶν τινας, καὶ ἐλλιπόντων τῶν ἄρτων
 νεύσαντος τοῦ παιδὸς ὡς οὐκ ἔτ’ εἰσίν, ἀνακαγχάσας καὶ τὼ
 χεῖρε συγκροτήσας ‘οἷόν τι, ἔφη, τὸ συμπόσιόν ἐστιν ἡμῶν,
 ἄνδρες φίλοι· ἄρτους ἐπιλελήσμεθ’ ἀρκοῦντας πρίασθαι. τρέχε
 δή, παῖ.’ καὶ τοῦτ’ ἔλεγεν αὐτὸς γελῶν· καὶ τῶν παρόντων δ᾽
 ἅθρους ἐξεχύθη γέλως καὶ διαγωγὴ πλείων ἐνέπεσεν καὶ
 διατριβή, ὥστε ἥδυσμα γενέσθαι τῷ συμποσίῳ τὴν τῶν ἄρτων
 ἔνδειαν. ἄλλοτε δὲ ὁ Ἀρκεσίλαος Ἀπελλῇ τῷ γνωρίμῳ προστάξας
 καθυλίσαι τὸν οἶνον, ἐπειδὴ διὰ τὴν ἀπειρίαν ἐκεῖνος τὰ μὲν
 ἐτάραττεν, τὰ δ’ ἐξέχει, καὶ πολὺ θολώτερος ἐφαίνετο ὁ
 οἶνος, ὑπομειδιάσας ἔφη· ‘ἐγὼ δὲ καθυλίσαι προσέταξα
 ἀνθρώπῳ μηδὲν ἑωρακότι ἀγαθὸν ὥσπερ οὐδ’ ἐγώ. ἀνάστηθι οὖν
 σύ, Ἀρίδεικες· σὺ δὲ ἀπελθὼν τὰ ἑκτὰ
 τρύπα.’ ταῦτα δ’ οὕτως εὔφραινε καὶ ἐξιλάρου τοὺς παρόντας
 ὡς εὐθυμίας πληροῦσθαι.

οἱ δὲ νῦν συνάγοντες ἐπὶ τὰ δεῖπνα καὶ μάλιστα οἱ ἀπὸ τῆς
 καλῆς Ἀλεξανδρείας βοῶσι, κεκράγασι, βλασφημοῦσι τὸν
 οἰνοχόον, τὸν διάκονον, τὸν μάγειρον· κλαίουσι δ’ οἱ παῖδες
 τυπτόμενοι κονδύλοις ἄλλος ἄλλοθεν. καὶ οὐχ οἷον οἱ
 κεκλημένοι μετὰ πάσης ἀηδίας δειπνοῦσιν, ἀλλὰ κἂν τύχῃ
 θυσία τις οὖσα, παρακαλυψάμενος ὁ θεὸς οἰχήσεται καταλιπὼν
 οὐ μόνον τὸν οἶκον, ἀλλὰ καὶ τὴν πόλιν ἅπασαν. γελοῖον γάρ
 ἐστιν αὐτὸν τὸν εὐφημίαν κηρύξαντα καταρᾶσθαι τῇ
 γυναικὶ καὶ τοῖς τέκνοις. καὶ τοῖς δειπνοῦσι δ’ ἂν εἴποι ὁ
 τοιοῦτος ( B 381 )· 
 νῦν δ’ ἔρχεσθ’ ἐπὶ δεῖπνον, ἵνα ξυνάγωμεν Ἄρηα. 
 τῷ γὰρ τοιούτῳ ὁ οἶκος ( Soph. OT
 4 ) 
 ὁμοῦ μὲν θυμιαμάτων γέμει, 
 ὁμοῦ δὲ παιάνων τε καὶ στεναγμάτων. 
 τούτων λεχθέντων ἔφη τις τῶν παρόντων·
 ‘παραιτητέον εἰς ταῦτ’ ἀποβλέποντάς ἐστι τὸ γαστρίζεσθαι.
 ‘ἀτελὲς γὰρ δεῖπνον οὐ ποιεῖ παροινίαν,’ ὡς Ἄμφις φησὶν ἐν
 Πανί ( II 244 K ), οὐδὲ ὕβρεις καὶ
 προπηλακισμούς, ὡς Ἄλεξις ἐν Ὀδυσσεῖ ὑφαίνοντι μαρτυρεῖ διὰ
 τούτων ( II 354 K )· 
 φιλεῖ γὰρ ἡ μακρὰ συνουσία 
 καὶ τὰ συμπόσια τὰ πολλὰ καὶ καθ’ ἡμέραν ποιεῖν 
 σκῶψιν, ἡ σκῶψις δὲ λυπεῖ πλεῖον ἢ τέρπει πολύ. 
 τοῦ κακῶς λέγειν γὰρ ἀρχὴ γίνετ᾽· ἂν δ’ εἴπῃς
 ἅπαξ, 
 εὐθὺς ἀντήκουσας· ἤδη λοιδορεῖσθαι λείπεται, 
 
 εἶτα τύπτεσθαι δέδεικται καὶ παροινεῖν. ταῦτα γὰρ 
 κατὰ φύσιν πέφυκεν οὕτως· καὶ τί μάντεως ἔδει;

καὶ Μνησίμαχος δὲ ἐν Φιλίππῳ διὰ τὸν ὑπερβάλλοντα κόρον ἐν
 τοῖς δείπνοις παράγει τι συμπόσιον πολέμου παρασκευὴν
 ἐπαγγελλόμενον καὶ ὡς ἀληθῶς κατὰ τὸν χαριέστατον Ξενοφῶντα
 ( Hell. 3, 4, 17 ) πολέμου ἐργαστήριον. λέγει
 δ’ οὕτως ( II 441 K )· 
 ἆρ’ οἶσθα σύ 
 ὁτιὴ πρὸς ἄνδρας ἐστί σοι μαχητέον, 
 οἳ τὰ ξίφη δειπνοῦμεν ἠκονημένα, 
 ὄψον δὲ δᾷδας ἡμμένας καταπίνομεν; 
 ἐντεῦθεν εὐθὺς ἐπιφέρει τραγήματα 
 ἡμῖν ὁ παῖς μετὰ δεῖπνον ἀκίδας Κρητικάς, 
 ὥσπερ ἐρεβίνθους, δορατίων τε λείψανα 
 κατεαγότ᾽, ἀσπίδας δὲ προσκεφάλαια καὶ 
 θώρακας ἔχομεν, πρὸς ποδῶν δὲ σφενδόνας 
 καὶ τόξα, καταπέλταισι δ’ ἐστεφανώμεθα. 
 καὶ ὁ Κολοφώνιος δὲ Φοῖνιξ φησίν ( fr. 3
 B )· 
 Νίνου κάδοι μάχαιρα καὶ κύλιξ αἰχμή, 
 κόμη δὲ τόξα, δήιοι δὲ κρητῆρες, 
 ἵπποι δ’ ἄκρητος κἀλαλὴ ‘μύρον χεῖτε’. 
 ἐν δὲ τῷ Παρασίτῳ Ἄλεξις περὶ πολυφάγου τινὸς
 διαλεγόμενός φησι ( II 364 K )· 
 καλοῦσι δ’ αὐτὸν πάντες οἱ νεώτεροι 
 Παράσιτον ὑποκόρισμα· τῷ δ’ οὐδὲν μέλει. 
 δειπνεῖ δ’ ἄφωνος Τήλεφος, νεύων μόνον 
 πρὸς τοὺς ἐπερωτῶντάς τι, ὥστε πολλάκις 
 
 αὐτὸν ὁ κεκληκὼς τὰ Σαμοθρᾴκι’ εὔχεται 
 λῆξαι πνέοντα καὶ γαληνίσαι ποτέ. 
 χειμὼν ὁ μειρακίσκος ἐστὶ τοῖς φίλοις. 
 Δίφιλος δ’ ἐν Ἡρακλεῖ περί τινος τῶν ὁμοίων
 διαλεγόμενος διέξεισιν ( II 556 K )· 
 ἐμὲ μὲν οὐχ ὁρᾷς πεπωκότα 
 ἤδη τ’ ἀκροθώρακ’ ὄντα καὶ θυμούμενον, 
 τονδὶ δὲ ναστὸν Ἀστίωνος μείζονα 
 ἤδη σχεδὸν δωδέκατον ἠριστηκότα; 
 διὸ καλῶς ἔλεγεν ὁ Βορυσθενίτης Βίων οὐ δεῖν ἀπὸ
 τῆς τραπέζης τὰς ἡδονὰς πορίζεσθαι, ἀλλ’ ἀπὸ τοῦ φρονεῖν. ὁ
 δ’ Εὐριπίδης φησί ( fr. 212 N )· 
 φαύλῃ διαίτῃ προσβαλὼν ἥσθη στόμα, 
 ὡς τῆς ἀπὸ τῶν προσφορῶν τέρψεως περὶ τὸ στόμα
 μᾶλλον γινομένης. Αἰσχύλος τ’ ἐν Φινεῖ ( fr. 253
 N )· 
 καὶ ψευδόδειπνα πολλὰ μαργώσης γνάθου 
 ἐρρυσίαζον στόματος ἐν πρώτῃ χαρᾷ. 
 ἐν Σθενεβοίᾳ δ’ ὁ Εὐριπίδης περὶ εὐτελείας λέγων
 ( fr. 672 )· 
 βίος δὲ πορφυροῦς θαλάσσιος, 
 οὐκ εὐτράπεζος, ἀλλ’ ἐπάκτιοι φάτναι. 
 ὑγρὰ δὲ μήτηρ, οὐ πεδοστιβὴς τροφὸς 
 θάλασσα· τήνδ’ ἀροῦμεν, ἐκ ταύτης βίος 
 βρόχοισι καὶ πέδαισιν οἴκαδ’ ἔρχεται.

μέγα γὰρ ἀνθρώποις κακὸν ἡ γαστήρ, περὶ ἧς φησιν Ἄλεξις ἐν
 Συναποθνῄσκουσι ( II 374 K )· 
 μάθοις τ’ ἂν οἷον ἀνθρώποις κακόν 
 
 ἐστιν ἡ γαστήρ, διδάσκει δ’ οἷ’ ἀναγκάζει θ’ ὅσα. 
 εἴ τις ἀφέλοι τοῦτ’ ἀφ’ ἡμῶν τὸ μέρος ἀπὸ τοῦ 
 σώματος, 
 οὔτ’ ἂν ἀδικοῖτ’ οὐδὲν οὐδεὶς οὔθ’ ὑβρίζοι τἂν
 ἑκών. 
 νῦν δὲ διὰ ταύτην ἅπαντα γίνεται τὰ δυσχερῆ. 
 Δίφιλος δ’ ἐν Παρασίτῳ ( II 560 K )·
 
 εὖ γ’ ὁ κατάχρυσος εἶπε πόλλ’ Εὐριπίδης, 
 νικᾷ δὲ ( fr. 907 N ) ‘χρεία μ’ ἡ
 ταλαίπωρός τέ μου 
 γαστήρ.’ ταλαιπωρότερον οὐδέν ἐστι γὰρ 
 τῆς γαστρός· εἰς ἣν πρῶτον ἐμβαλεῖς ὅσ᾽
 ἂν 
 οὐχ ἕτερον εἰσ ἀγγεῖον. ἐν πήρᾳ φέροις 
 ἄρτους ἄν, ἀλλ’ οὐ ζωμόν, ἢ διαφθερεῖς. 
 εἰς σπυρίδα μάζας ἐμβαλεῖς, ἀλλ’ οὐ φακῆν· 
 οἰνάριον εἰς λάγυνον, ἀλλ’ οὐ κάραβον. 
 εἰς τὴν θεοῖς ἐχθρὰν δὲ ταύτην εἰσφόρει 
 πάνθ’ ἑαυτοῖς μηδὲν ὁμολογούμενα. 
 κοὐ προστίθημι τἄλλα, διότι πανταχοῦ 
 διὰ τὴν τάλαιναν πάντα ταῦτα γίνεται. 
 καὶ Κράτης δ’ ὁ κυνικός, ὥς φησι Σωσικράτης ἐν
 ταῖς Διαδοχαῖς, ἐπερράπισε Δημήτριον τὸν Φαληρέα σὺν τῇ
 πήρᾳ τῶν ἄρτων καὶ λάγυνον πέμψαντα οἴνου· ‘εἴθε γάρ, ἔφη,
 τὰς κρήνας καὶ ἄρτους ἦν φέρειν.’ Στίλπων δ’ οὐ κατεπλάγη
 τὴν ἐγκράτειαν καταφαγὼν σκόροδα καὶ κατακοιμηθεὶς ἐν τῷ
 τῆς Μητρὸς τῶν θεῶν ἱερῷ· ἀπείρητο δὲ τῷ τούτων τι φαγόντι
 μηδὲ εἰσιέναι. ἐπιστάσης δὲ αὐτῷ τῆς
 θεοῦ κατὰ τοὺς ὕπνους καὶ εἰπούσης ὅτι ‘φιλόσοφος ὤν, ὦ
 Στίλπων, παραβαίνεις τὰ νόμιμα’, καὶ τὸν δοκεῖν
 ἀποκρίνασθαι κατὰ τοὺς ὕπνους · ‘σὺ δέ μοι πάρεχε
 ἐσθίειν καὶ σκορόδοις οὐ χρήσομαι.’

ἐπὶ τούτοις ὁ Οὐλπιανὸς ἔφη· ‘ἐπεὶ δεδείπναμεν (εἴρηκε δὲ
 οὕτως Ἄλεξις ἐν Κουρίδι ( II 334 K )· ‘ἐπεὶ
 πάλαι δεδείπναμεν’, Εὔβουλος Προκρίδι ( II 195
 K )· ‘ἡμεῖς δ’ οὐδέπω δεδείπναμεν’ καὶ πάλιν· ‘ὃν
 χρὴ δεδειπνάναι πάλαι,’ καὶ Ἀντιφάνης ἐν Λεωνίδῃ ( II
 70 K )· 
 ἀλλὰ πρὶν δεδειπνάναι 
 ἡμᾶς παρέσται, 
 καὶ Ἀριστοφάνης ἐν Προαγῶνι ( I 511
 K )· 
 ὥρα βαδίζειν μοὐστὶν ἐπὶ τὸν δεσπότην· 
 ἤδη γὰρ αὐτοὺς οἴομαι δεδειπνάναι, 
 καὶ ἐν Δαναίσιν ( p. 455 )· 
 ἤδη παροινεῖς ἐσ ἐμὲ πρὶν δεδειπνάναι, 
 καὶ Πλάτων Σοφισταῖς ( I 638 K ) καὶ
 Ἐπικράτης ὁ Ἀμβρακιώτησ — μέσης δ’ ἐστὶ κωμῳδίας ποιητήσ —
 ἐν Ἀμαζόσιν ( II 282 K )· 
 δεδειπνάναι γὰρ ἅνδρες εὐκαίρως πάνυ 
 δοκοῦσί μοι. 
 καὶ ἠρίσταμεν δ’ εἴρηκεν Ἀριστοφάνης ἐν
 Ταγηνισταῖς ( I 520 K )· 
 ὑποπεπώκαμεν .., ὦνδρες, καὶ καλῶς ἠρίσταμεν, 
 καὶ Ἕρμιππος ἐν Στρατιώταις ( I 242
 K )· ‘ἠριστάναι 
 καὶ παριστάναι τουτί’, Θεόπομπος Καλλαίσχρῳ
 ( I 738 K )· 
 ἠρίσταμεν· δεῖ γὰρ συνάπτειν τὸν λόγον. 
 καταριστᾶν δὲ εἴρηκεν ἐν τῷ Πολιτικῷ Ἀντιφῶν οὕτως
 ( fr. 79 Tur )· ‘ὅτ’ ἄν τις πράγματα τὰ
 ἑαυτοῦ ἢ τὰ τῶν φίλων κατηρίστηκεν.’ παραδεδειπνημένος δ᾽
 εἴρηκεν Ἄμφις ἐν Πλάνῳ οὕτως ( II 245 K )·
 ‘παραδεδειπνημένος, παῖδες, πάλαι.ʼ) —

‘τοῖς οὖν θεοῖς’ κατὰ τὸν Πλάτωνα, ὡς ἐν Φιλήβῳ φησίν
 ( p. 61 bc ), ‘εὐχόμενοι κεραννύωμεν, εἴτε
 Διόνυσος εἴθ’ Ἥφαιστος εἴθ’ ὅστις θεῶν ταύτην τὴν τιμὴν
 εἴληχε τῆς συγκράσεως. καθάπερ γὰρ ἡμῖν οἰνοχόοις τισὶν
 παρεστᾶσιν κρῆναι, καὶ μέλιτος μὲν ἂν ἀπεικάζοι τις τὴν τῆς
 ἡδονῆς, τὴν δὲ τῆς φρονήσεως νηφαντικὴν καὶ ἄοινον αὐστηροῦ
 τινος καὶ ὑγιεινοῦ ὕδατος· ἃς προθυμητέον ὡς κάλλιστα
 συμμιγνύναι.’ ὥρα οὖν πίνειν ἡμῖν ἐστι, καὶ τῶν παίδων τις
 ἐκ τοῦ κυλικείου τῶν ποτηρίων παραφερέτω· ὁρῶ γὰρ πλῆθος
 καλῶν καὶ ποικίλων ἐκπωμάτων.’ δοθέντος οὖν ποτηρίου
 μεγάλου ἔφη· ‘ἀλλ’ ἀκρατέστερόν μοι, ὦ παῖ, τῷ κυάθῳ πληρῶν
 ἔγχει εἰς τὴν κύλικα, μὴ κατὰ τὸν κωμῳδιοποιὸν Ἀντιφάνην,
 ὃς ἐν Διδύμοις φησί ( II 44 K )· 
 τὸ ποτήριόν μοι τὸ μέγα προσφέρει λαβών. 
 ἐνεχεάμην ἄκρατον· ‘ἔγχει, παιδίον, 
 κυάθους θεῶν τε καὶ θεαινῶν μυρίους· 
 ἔπειτ’ ἐπὶ τούτοις πᾶσι τῆς σεμνῆς θεᾶς 
 καὶ τοῦ γλυκυτάτου βασιλέως διμοιρίαν.’ 
 
 ἐμοὶ οὖν, ὦ παῖ, ζωρότερον κέραιρε· οὔπω γὰρ
 λέγομεν περὶ ἀριθμοῦ κυάθων. δείξω δὲ ὅτι καὶ ὁ κύαθος
 εἴρηται καὶ τὸ ἀκρατέστερον, καὶ περὶ οἰνοχόων.

πρότερον δέ μοι λελέξεται περὶ τοῦ ζωρότερον. Ἀντιφάνης
 Μελανίωνι ( II 72 K )· 
 τοῦτον ἐγὼ κρίνω μετανιπτρίδα τῆς Ὑγιείας 
 πίνειν ζωροτέρῳ χρώμενον οἰνοχόῳ. 
 ἐν δὲ Λάμπωνι ( p. 68 )· 
 ὁ δεῖν’ Ἰᾶπυξ, κέρασον εὐζωρέστερον. 
 Ἔφιππος Ἐφήβοις ( II 255 K )· 
 φιάλην ἑκατέρᾳ 
 ἔδωκε κεράσας ζωρότερον Ὁμηρικῶς. 
 τινὲς δὲ καὶ τὸ παρ’ Ὁμήρῳ ( I 203 )
 ‘ζωρότερον δὲ κέραιρε’ οὐκ ἄκρατον σημαίνειν φασίν, ἀλλὰ
 θερμόν, ἀπὸ τοῦ ζωτικοῦ καὶ τῆς ζέσεως· ἑταίρων γὰρ
 παρόντων νέον ἐξ ὑπαρχῆς κεράννυσθαι κρατῆρα οὐκ 
 ἄτοπον. ἄλλοι δὲ τὸ εὔκρατον, ὥσπερ τὸ δεξιτερὸν ἀντὶ τοῦ
 δεξιοῦ. τινὲς δέ, ἐπεὶ οἱ ἐνιαυτοὶ ὧροι λέγονται καὶ τὸ ζα ὅτι μέγεθος ἢ πλῆθος σημαίνει,
 ζωρὸν τὸν πολυέτη λέγεσθαι. Δίφιλος δ’ ἐν Παιδερασταῖς
 φησιν ( II 559 K )· 
 ἔγχεον σὺ δὴ πιεῖν. 
 Β. εὐζωρότερόν γε νὴ Δί᾽, ὦ παῖ, δός· τὸ γὰρ 
 ὑδαρὲς ἅπαν τοῦτ’ ἐστι τῇ ψυχῇ κακόν. 
 Θεόφραστος δ’ ἐν τῷ περὶ μέθης ( v. 116
 W ) ζωρότερόν φησιν εἶναι τὸ κεκραμένον,
 παρατιθέμενος Ἐμπεδοκλέους τάδε ( v. 182 St )·
 
 αἶψα δὲ θνητὰ φύοντο, τὰ πρὶν μάθον ἀθάνατ’ εἶναι,
 
 
 ζωρά τε τὰ πρὶν ἄκρητα, διαλλάσσοντα κελεύθους.

κύαθον δ’ ἐπὶ τοῦ ἀντλητῆρος Πλάτων εἴρηκεν ἐν Φάωνι οὕτως
 ( I 650 K )· 
 τῷ στόματι τὸν κύαθον ὧδ’ εἰληφότες. 
 καὶ ἐν Πρέσβεσι ( I 633 K )· 
 κυάθους ὅσους ἐκλέπτεθ’ ἑκάστοτε. 
 Ἄρχιππος Ἰχθύσι ( I 683 K )· 
 κύαθον ἐπριάμην παρὰ Δαισίου. 
 τοιοῦτόν ἐστιν καὶ τὸ ἐν Εἰρήνῃ Ἀριστοφάνους
 ( v. 540 )· 
 ὑπωπιασμέναι 
 ἁπαξάπασαι καὶ κυάθους προσκείμεναι · 
 τὰ γὰρ ὑπώπια τοῖς κυάθοις περιθλώμενα ἀμαυροῦται.
 μνημονεύει τοῦ κυάθου καὶ Ξενοφῶν ἐν πρώτῳ Παιδείας
 ( 3, 9 ) καὶ Κρατῖνος, ἔτι δ’ Ἀριστοφάνης
 πολλαχοῦ καὶ Εὔβουλος ἐν Ὀρθάννῃ. Φερεκράτης δ’ ἐν Λήροις
 ‘ἀργυροῦν κύαθον’ ὠνόμασε ( I 174 K ). Τίμων δ᾽
 ἐν δευτέρῳ Σίλλων ἀρυσαίνας κέκληκε τοὺς κυάθους φάσκων
 οὑτωσί ( fr. 46 W )· ‘ἀπληστοίνους τ᾽
 ἀρυσαίνας,’ ἀπὸ τοῦ ἀρύσασθαι ὀνομάσας. καλοῦνται δὲ καὶ
 ἀρυστῆρες καὶ ἀρύστιχοι. Σιμωνίδης ( fr. 25 B )·
 
 ἔδωκεν οὐδεὶς οὐδ’ ἀρυστῆρα τρυγός. 
 Ἀριστοφάνης δ’ ἐν Σφηξίν ( v. 855 )·
 
 ἐγὼ γὰρ εἶχον τούσδε τοὺς ἀρυστίχους. 
 Φρύνιχος Ποαστρίαις ( I 381 K )·
 ‘κύλικ’ ἀρύστιχον.’ ἔνθεν καὶ ἡ ἀρύταινα. ἔλεγον δὲ καὶ
 ἔφηβον τὸ τοιοῦτον σκεῦος, ὡς Ζηνοφάνης ἐν τῷ
 Συγγενικῷ. Πολύβιος δ’ ἐν τῇ ἐνάτῃ τῶν ἱστοριῶν ( c.
 45 ) καὶ ποταμόν τινα
 ἀναγράφει Κύαθον καλούμενον περὶ Ἀρσινόην πόλιν
 Αἰτωλίας.

τῷ δὲ ἀκρατέστερον Ὑπερείδης κέχρηται ἐν τῷ κατὰ
 Δημοσθένους ( p. 21 B2 ) γράφων οὕτως· ‘εἰ μέν
 τις ἀκρατέστερον ἔπιεν, ἐλύπει σέ.’ τούτῳ ὅμοιόν ἐστι τὸ 
 ἀνιηρέστερον 
 Od. 2.190 
 καὶ τὸ ἐν Ἡλιάσιν Αἰσχύλου ( fr. 69 )
 ‘ἀφθονέστερον λίβα.’ καὶ Ἐπίχαρμος δὲ ἐν Πύρρᾳ ( p.
 250 L ) εὐωνέστερον ἔφη. καὶ ἐν τῷ κατὰ Δημάδου δὲ
 ὁ Ὑπερείδης εἴρηκε ( fr. 89 B ) ‘ῥᾳδιεστέραν τὴν
 πόλιν.’ τῷ δὲ κεραννύειν κέχρηται Πλάτων μὲν ἐν Φιλήβῳ
 ( p. 61 c )· ‘τοῖς δὴ θεοῖς, ὦ Πρώταρχε,
 εὐχόμενοι κεραννύωμεν.’ καὶ Ἀλκαῖος ἐν Ἱερῷ γάμῳ ( I
 759 K )· ‘κεραννύουσιν ἀφανίζουσί τε.’ Ὑπερείδης
 Δηλιακῷ ( fr. 72 B )· ‘καὶ τὸν κρατῆρα τὸν
 Πανιώνιον κοινῇ οἱ Ἕλληνες κεραννύουσιν.’ ᾠνοχόουν τε παρὰ
 τοῖς ἀρχαίοις οἱ εὐγενέστατοι παῖδες, ὡς ὁ τοῦ Μενελάου
 υἱός· 
 Od. 15.141 
 
 ᾠνοχόει δ’ υἱὸς Μενελάου κυδαλίμοιο. 
 
 καὶ Εὐριπίδης δ’ ὁ ποιητὴς ἐν παισὶν ᾠνοχόησε.
 Θεόφραστος γοῦν ἐν τῷ περὶ μέθης φησί ( fr. 119
 W )· ‘πυνθάνομαι δ’ ἔγωγε καὶ Εὐριπίδην τὸν
 ποιητὴν οἰνοχοεῖν Ἀθήνησι τοῖς ὀρχησταῖς καλουμένοις.
 ὠρχοῦντο δὲ οὗτοι περὶ τὸν τοῦ Ἀπόλλωνος νεὼν τοῦ Δηλίου
 τῶν πρώτων ὄντες Ἀθηναίων καὶ ἐνεδύοντο ἱμάτια τῶν
 Θηραικῶν. ὁ δὲ Ἀπόλλων οὗτός ἐστιν ᾧ τὰ Θαργήλια ἄγουσι,
 καὶ διασῴζεται Φλυῆσιν ἐν τῷ δαφνηφορείῳ γραφὴ περὶ
 τούτων.’ τὰ αὐτὰ ἱστορεῖ καὶ Ἱερώνυμος ὁ Ῥόδιος
 Ἀριστοτέλους ὢν μαθητής, καὶ οὗτος ἐν
 τῷ περὶ μέθης. Σαπφώ τε ἡ καλὴ πολλαχοῦ Λάριχον τὸν ἀδελφὸν
 ἐπαινεῖ ὡς οἰνοχοοῦντα ἐν τῷ πρυτανείῳ τοῖς Μυτιληναίοις.
 καὶ παρὰ Ῥωμαίοις δὲ οἱ εὐγενέστατοι τῶν παίδων τὴν
 λειτουργίαν ταύτην ἐκτελοῦσιν ἐν ταῖς δημοτελέσι τῶν
 θυσιῶν, πάντα τοὺς Αἰολεῖς μιμούμενοι, ὡς καὶ κατὰ τοὺς
 τόνους τῆς φωνῆς.

τοσαύτη δ’ ἦν ἡ τῶν παλαιοτέρων τρυφὴ περὶ τὰς πολυτελείας
 ὥστε μὴ μόνον οἰνοχόους ἔχειν, ἀλλὰ καὶ οἰνόπτας. ἀρχὴ γοῦν
 ἐστιν οἱ οἰνόπται παρὰ Ἀθηναίοις, ἧς μνημονεύει ἐν ταῖς
 Πόλεσιν Εὔπολις ἐν τούτοις ( I 314 K )· 
 οὓς δ’ οὐκ ἂν εἵλεσθ’ οὐδ’ ἂν οἰνόπτας πρὸ τοῦ, 
 νυνὶ στρατηγοὺς ..... ὦ πόλις, πόλις, 
 ὡς εὐτυχὴς εἶ μᾶλλον ἢ καλῶς φρονεῖς. 
 οἱ δὲ οἰνόπται οὗτοι ἐφεώρων τὰ ἐν τοῖς δείπνοις,
 εἰ κατ’ ἴσον πίνουσιν οἱ συνόντες. καὶ ἦν ἡ ἀρχὴ εὐτελής,
 ὡς ὁ ῥήτωρ φησὶ Φιλῖνος ἐν τῇ Κροκωνιδῶν διαδικασίᾳ
 ( II 319 Tur )· καὶ ὅτι τρεῖς ἦσαν οἱ
 οἰνόπται, οἵτινες καὶ παρεῖχον τοῖς δειπνοῦσι λύχνους καὶ
 θρυαλλίδας. ἐκάλουν δέ τινες τούτους καὶ ὀφθαλμούς. παρὰ δὲ
 Ἐφεσίοις οἱ οἰνοχοοῦντες ᾔθεοι τῇ τοῦ Ποσειδῶνος ἑορτῇ
 ταῦροι ἐκαλοῦντο, ὡς Ἀμερίας φησί. Ἑλλησπόντιοι δ᾽
 ἐπεγχύτην ὀνομάζουσι τὸν οἰνοχόον καὶ τὴν κρεανομίαν
 κρεωδαισίαν, ὥς φησι Δημήτριος ὁ Σκήψιος ἐν ἕκτῳ καὶ
 εἰκοστῷ τοῦ Τρωικοῦ διακόσμου ( fr. 16 Gaede ).
 τοῖς δὲ θεοῖς οἰνοχοοῦσάν τινες ἱστοροῦσι τὴν Ἁρμονίαν, ὡς
 Καπίτων ἱστορεῖ ὁ ἐποποιός, Ἀλεξανδρεὺς δὲ γένος, ἐν
 δευτέρῳ Ἐρωτικῶν. Ἀλκαῖος δὲ καὶ τὸν
 Ἑρμῆν εἰσάγει αὐτῶν οἰνοχόον ( fr. 8 B ), ὡς καὶ
 Σαπφὼ λέγουσα ( fr. 51 )· 
 κῆ δ’ ἀμβροσίας μὲν 
 κρατὴρ ἐκέκρατο, 
 Ἑρμᾶς δ’ ἕλεν ὄλπιν 
 θεοῖς οἰνοχοῆσαι.

οἱ δὲ παλαιοὶ τοὺς πρὸς ταῖς ὑπηρεσίαις ταύταις κήρυκας
 ἐκάλουν. Ὅμηρος· 
 Il. 3.245 
 
 κήρυκες δ’ ἀνὰ ἄστυ φέρον θεῶν ὅρκια πιστά, 
 ἄρνε δύω καὶ οἶνον ἐύφρονα, καρπὸν ἀρούρης, 
 ἀσκῷ ἐν αἰγείῳ· φέρε δὲ κρητῆρα φαεινὸν 
 κῆρυξ Ἰδαῖος ἠδὲ χρύσεια κύπελλα. 
 
 καὶ πάλιν ( 268 )· 
 ἀτὰρ κήρυκες ἀγαυοὶ 
 ὅρκια πιστὰ θεῶν σύναγον, κρητῆρι δὲ οἶνον 
 μίσγον, ἀτὰρ βασιλεῦσιν ὕδωρ ἐπὶ χεῖρας· ἔχευαν. 
 Κλείδημος δὲ ( FHG I 359 ) τοὺς
 μαγείρους κήρυκάς φησι καλεῖσθαι. καὶ τὴν Ἥβην δέ τινες
 ἀνέπλασαν οἰνοχοοῦσαν αὐτοῖς, ἴσως διὰ τὸ ἡβητήρια
 καλεῖσθαι τὰ συμπόσια. Κλεινοῦς δὲ τῆς οἰνοχόου Πτολεμαίου
 τοῦ βασιλέως, ἐπίκλην δὲ Φιλαδέλφου, μνημονεύει Πτολεμαῖος
 ὁ τοῦ Ἀγησάρχου ἐν τῇ τρίτῃ τῶν περὶ Φιλοπάτορα ἱστοριῶν
 ( FHG III 67 ). Πολύβιος δὲ ἐν τῇ
 τεσσαρεσκαιδεκάτῃ τῶν ἱστοριῶν ( c. 11 ) καὶ
 ἀνδριάντας αὐτῆς ἐν Ἀλεξανδρείᾳ ἑστάναι φησὶ κατὰ πολλὰ
 μέρη τῆς πόλεως μονοχίτωνας, ῥυτὸν κρατοῦντας ἐν ταῖς
 χερσίν.’

ἐπὶ τούτοις τοῖς λόγοις ἐκπίνων τὸ ποτήριον 
 ὁ Οὐλπιανὸς ἔφη· 
 ‘τήνδ’ ἐγὼ 
 μεστὴν ἅπαξ ἐπονομάσας προπίομαι 
 συγγενέσι πίστωμα φιλίας.’ 
 πρὸς ὃν ἔτι πίνοντα τῶν παρόντων τις προσέθηκε τὰ
 λειπόμενα ἰαμβεῖα· 
 πιὼν ἐρῶ 
 τὰ λοιπά· πνίγομαι γάρ. ἀλλ’ ἐπιρρόφει. 
 καὶ ὁ Οὐλπιανὸς ἐκπιὼν ἔφη· ‘ταῦτα μὲν Κλέαρχος ἐν
 Κιθαρῳδῷ ( IV 562 M ). ἐγὼ δὲ κατὰ τοὺς Ἄμφιδος
 Ἐρίθους παρακελεύομαι ( II 241 K )· 
 ὁ παῖς σοβείτω τοῖς ποτηρίοις συχνούς. 
 καί· 
 πίμπλα σὺ μὲν ἐμοί, σοὶ δ’ ἐγὼ δώσω πιεῖν· 
 ἀμυγδαλῆ μὲν παιζέτω παρ’ ἀμυγδαλῆν. 
 ταῦτα δ’ ἔφη Ξέναρχος ἐν Διδύμοις ( II 468
 K ).’ αἰτούντων οὖν τῶν μὲν πλέον οἴνου, τῶν δὲ
 ἴσον ἴσῳ φασκόντων κίρνασθαι, καὶ εἰπόντος τινὸς Ἄρχιππον
 εἰρηκέναι ἐν δευτέρῳ Ἀμφιτρύωνι ( I 679 K )·
 
 τίς ἐκέρασε σφῶν, ὦ κακόδαιμον, ἴσον ἴσῳ; 
 καὶ Κρατῖνος ἐν Πυτίνῃ ( I 69 K )·
 
 τὸν δ’ ἴσον ἴσῳ φέροντ᾽· ἐγὼ δ’ ἐκτήκομαι, 
 ἔδοξε πᾶσι λέγειν περὶ τῶν κράσεων τῶν παρὰ τοῖς
 ἀρχαίοις.

καί τινος εἰπόντος ὅτι Μένανδρος ἐν Ἥρωι ἔφη ( IV 129
 M )· 
 χοῦς κεκραμένου 
 
 οἴνου· λαβὼν ἔκπιθι τοῦτον, 
 ὁ Δημόκριτος ἔφη· ‘Ἡσίοδος μέν, ὦ ἑταῖροι,
 παραινεῖ ( opp. 596 ) 
 τρὶς ὕδατος προχέειν, τὸ δὲ τέτρατον ἱέμεν οἴνου. δι’ ὃν
 καὶ Ἀναξίλας ἐν Νηρεῖ ἔφη ( II 271 K )· 
 καίτοι πολύ γ’ ἐσθ’ ἥδιον. οὐ γὰρ ἄν ποτε 
 ἔπινον ἂν τρί’ ὕδατος, οἴνου δ’ ἓν
 μόνον. 
 Ἄλεξις δ’ ἐν Τιτθῇ ἔτι σωφρονικώτερον κιρνάναι
 παρακελεύεται ( II 380 K )· 
 ἰδού γάρ , πάρεστιν οἶνος· οὐκοῦν ἐγχέω 
 κρίτωνα; Β. πολὺ βέλτιον ἕνα καὶ τέτταρας. 
 Α. ὑδαρῆ λέγεις· ὅμως δὲ ταύτην ἐκπιὼν 
 λέγ’ εἴ τι καινόν, διατριβήν τε τῷ πότῳ 
 ποιῶμεν. 
 καὶ Διοκλῆς ἐν Μελίσσαις ( I 768 K )·
 
 πῶς δὲ καὶ κεκραμένον 
 πίνειν τὸν οἶνον δεῖ με; Β. τέτταρα καὶ δύο.’ 
 ἡ δ’ οὖν κρᾶσις αὕτη παρὰ τὸ ἔθος οὖσα ἐπέμνησε
 τάχα καὶ τὴν θρυλουμένην παροιμίαν· 
 ἢ πέντε πίνειν ἢ τρί’ ἢ μὴ τέτταρα. 
 ἢ γὰρ δύο πρὸς πέντε πίνειν φασὶ δεῖν ἢ ἕνα πρὸς
 τρεῖς. περὶ δὲ ταύτης τῆς κράσεως Ἴων ὁ ποιητὴς ἐν τῷ περὶ
 Χίου φησὶν ( FHG II 50 ) ὅτι εὑρὼν ὁ μάντις
 Παλαμήδην ἐμαντεύσατο πλοῦν ἔσεσθαι τοῖς Ἕλλησι πίνουσιν
 τρεῖς πρὸς ἕνα κυάθους. οἳ δ’ ἐπιτεταμένως χρώμενοι τῷ ποτῷ δύο οἴνου ἔπινον πρὸς
 πέντε ὕδατος. Νικοχάρης γοῦν ἐν Ἀμυμώνῃ πρὸς τοὔνομα παίζων
 ἔφη ( I 770 K )· 
 Οἰνόμαος οὗτος, χαῖρε πέντε καὶ δύο· 
 κἀγώ τε καὶ σὺ συμπόται γενοίμεθα. 
 τὰ παραπλήσια εἴρηκε καὶ ἐν Λημνίαις ( p.
 773 ). Ἀμειψίας δ’ ἐν Ἀποκοτταβίζουσιν ( I
 671 K )· ἐγὼ δὲ Διόνυσος πᾶσιν ὑμῖν εἰμὶ πέντε καὶ
 δύο. Εὔπολις Αἰξί ( I 260 K )· 
 Διόνυσε, χαῖρε· μή τι πέντε καὶ δύο; 
 Ἕρμιππος Θεοῖς ( I 230 K )· 
 ἔπειθ’ ὅταν πινώμεθ’ ἢ διψώμεθα, 
 εὐχόμεθα πρὸς τοῦθ’ ὁ ‘οἶνος, ὦ κέρας, γενοῦ.’ 
 οὐκ ἀστου καὶ πηλουγω φέρω παίζων ἅμα, 
 καυθεὶς γεγένηται τοῦτο πέντε καὶ δύο.

παρὰ δὲ Ἀνακρέοντι εἷς οἴνου πρὸς δύο ὕδατος ( fr. 63
 B )· 
 ἄγε δὴ φέρ’ ἡμίν, ὦ παῖ, 
 κελέβην, ὅκως ἄμυστιν 
 προπίω, τὰ μὲν δέκ’ ἐγχέας 
 ὕδατος, τὰ πέντε δ’ οἴνου 
 κυάθους, ὡς ἀνυβρίστως 
 ἀνὰ δηὖτε βασσαρήσω. 
 καὶ προελθὼν τὴν ἀκρατοποσίαν Σκυθικὴν καλεῖ
 πόσιν· 
 ἄγε δηὖτε, μηκέθ’ οὕτω 
 πατάγῳ τε κἀλαλητῷ 
 
 Σκυθικὴν πόσιν παρ’ οἴνῳ 
 μελετῶμεν, ἀλλὰ καλοῖσ᾽ 
 ὑποπίνοντες ἐν ὕμνοις. 
 καὶ Λακεδαιμόνιοι δ᾽, ὥς φησιν Ἡρόδοτος ἐν τῇ ἕκτῃ
 ( c. 84 ), Κλεομένη τὸν βασιλέα Σκύθαις
 ὁμιλήσαντα καὶ ἀκρατοπότην γενόμενον ἐκ τῆς μέθης φασὶ
 μανῆναι. καὶ αὐτοὶ δ’ οἱ Λάκωνες ὅταν βούλωνται
 ἀκρατέστερον πίνειν, ἐπισκυθίσαι λέγουσι. Χαμαιλέων γοῦν ὁ
 Ἡρακλεώτης ἐν τῷ περὶ μέθης περὶ τούτων οὕτως γράφει
 ( fr. 31 Koepke )· ‘ἐπεὶ καὶ Κλεομένη τὸν
 Σπαρτιάτην φασὶν οἱ Λάκωνες μανῆναι διὰ τὸ Σκύθαις
 ὁμιλήσαντα μαθεῖν ἀκρατοποτεῖν. ὅθεν ὅταν βούλωνται πιεῖν
 ἀκρατέστερον, ‘ἐπισκύθισον’ λέγουσιν.’ Ἀχαιὸς δ’ ἐν Αἴθωνι
 σατυρικῷ τοὺς σατύρους ποιεῖ δυσχεραίνοντας ἐπὶ τῷ ὑδαρῆ
 πίνειν καὶ λέγοντας ( p. 580 N )· 
 μῶν Ἁχελῷος ἦν κεκραμένος πολύς; 
 Β. ἀλλ’ οὐδὲ λεῖξαι τοῦδε τῷ γένει θέμις. 
 Α. καλῶς μὲν οὖν ἄγειν .... Σκύθῃ πιεῖν.

ἦσαν δ’ αἱ τῶν ἀκρατοποτῶν ἐπιχύσεις, ὥς φησι Θεόφραστος ἐν
 τῷ περὶ μέθης ( fr. 118 W ), οὐ παλαιαί· ἀλλ’ ἦν
 ἀπ’ ἀρχῆς τὸ μὲν σπένδειν ἀποδεδομένον τοῖς θεοῖς, ὁ δὲ
 κότταβος τοῖς ἐρωμένοις. ἐχρῶντο γὰρ ἐπιμελῶς τῷ
 κοτταβίζειν ὄντος τοῦ παιγνίου Σικελικοῦ, καθάπερ καὶ
 Ἀνακρέων ὁ Τήιος πεποίηκε ( fr. 53 B )· 
 
 Σικελὸν κότταβον ἀγκύλῃ λατάζων. 
 διὸ καὶ τὰ σκολιὰ καλούμενα μέλη τῶν ἀρχαίων
 ποιητῶν πλήρη ἐστί· λέγω δ’ οἷον καὶ Πίνδαρος πεποίηκε
 ( fr. 128 )· 
 Χάριτάς τ’ Ἀφροδισίων ἐρώτων, 
 ὄφρα σὺνχειμαμάρωι μεθύων Ἀγάθωνι δὲ βάλω 
 κότταβον. 
 τοῖς δὲ τετελευτηκόσι τῶν φίλων ἀπένεμον τὰ
 πίπτοντα τῆς τροφῆς ἀπὸ τῶν τραπεζῶν· διὸ καὶ Εὐριπίδης
 περὶ τῆς Σθενεβοίας φησίν, ἐπειδὴ νομίζει τὸν Βελλεροφόντην
 τεθνάναι ( fr. 667 N )· 
 πεσὸν δέ νιν λέληθεν οὐδὲν ἐκ χερός, 
 ἀλλ’ εὐθὺς αὐδᾷ ‘τῷ Κορινθίῳ ξένῳ’.

οὐκ ἐμέθυον δ’ οἱ πάλαι, ἀλλὰ καὶ Πιττακὸς Περιάνδρῳ τῷ
 Κορινθίῳ παρῄνει μὴ μεθύσκεσθαι μηδὲ κωμάζειν, ἵν᾽, ἔφη, μὴ
 γνωσθῇς οἷος ὢν τυγχάνεις, ἀλλ’ οὐχ οἷος προσποιῇ. 
 κάτοπτρον (γὰρ) εἴδους χαλκός ἐστ᾽, οἶνος δὲ νοῦ 
 ( Aesch. fr. 384 N ). 
 διὸ καὶ καλῶς οἱ παροιμιαζόμενοι λέγουσι τὸν οἶνον
 οὐκ ἔχειν πηδάλια. Ξενοφῶν γοῦν ὁ Γρύλου παρὰ Διονυσίῳ ποτὲ
 τῷ Σικελιώτῃ πίνειν ἀναγκάζοντος τοῦ οἰνοχόου προσαγορεύσας
 ὀνομαστὶ τὸν τύραννον ‘τί δή, ἔφη, ὦ Διονύσιε, οὐχὶ καὶ ὁ
 ὀψοποιὸς ἀγαθὸς ὢν καὶ ποικίλος ἀναγκάζει ἡμᾶς εὐωχουμένους
 ἐσθίειν καὶ μὴ βουλομένους, ἀλλὰ κοσμίως ἡμῖν παρατίθησι
 τὴν τράπεζαν σιγῶν;’ καὶ ὁ Σοφοκλῆς δὲ ἐν σατυρικῷ φησιν ὡς
 ἄρα ( fr. 655 N ) 
 
 τὸ πρὸς βίαν 
 πίνειν ἴσον κακὸν πέφυκε τῷ διψῆν βίᾳ. 
 ὅθεν εἴρηται καὶ τὸ 
 οἶνος ἄνωγε γέροντα καὶ οὐκ ἐθέλοντα χορεύειν. 
 Σθένελός τε ὁ ποιητὴς οὐ κακῶς εἴρηκεν· 
 οἶνος καὶ φρονέοντας ἐς ἀφροσύνας ἀναβάλλει. 
 ὁ δὲ Φωκυλίδης ἔφη ( fr. 11 B )· 
 χρὴ δ’ ἐν συμποσίῳ κυλίκων περινισομενάων 
 ἡδέα κωτίλλοντα καθήμενον οἰνοποτάζειν. 
 ἔτι δὲ καὶ νῦν τοῦτο παραμένει παρ’ ἐνίοις τῶν
 Ἑλλήνων. ἐπεὶ δὲ τρυφᾶν ἤρξαντο καὶ χλιδῶσι, κατερρύησαν
 ἀπὸ τῶν δίφρων ἐπὶ τὰς κλίνας καὶ λαβόντες σύμμαχον τὴν
 ἀνάπαυσιν καὶ ῥᾳστώνην ἀνειμένως ἤδη καὶ ἀτάκτως ἐχρῶντο τῇ
 μέθῃ, ὁδηγούσης οἶμαι τῆς παρασκευῆς εἰς τὰς ἡδονάς.

διὸ καὶ Ἡσίοδος ἐν ταῖς Ἠοίαις εἶπεν ( fr. 157
 Rz )· 
 οἷα Διώνυσος δῶκ’ ἀνδράσι χάρμα καὶ ἄχθος, 
 ὅστις ἄδην πίνῃ, οἶνος δέ οἱ ἔπλετο μάργος, 
 σὺν δὲ πόδας χεῖράς τε δέει γλῶσσάν τε νόον τε 
 δεσμοῖς ἀφράστοισι· φιλεῖ δέ ἑ μαλθακὸς ὕπνος. 
 καὶ Θέογνις δέ φησιν ( 477 )· 
 ἥκω δ’ ὡς οἶνος χαριέστατος ἀνδρὶ πεπόσθαι, 
 οὔτε τι νήφων εἴμ’ οὔτε λίαν μεθύων. 
 ὃς δ’ ἂν ὑπερβάλλῃ πόσιος μέτρον, οὐκ ἔτ’ ἐκεῖνος 
 τῆς αὑτοῦ γλώσσης καρτερὸς οὐδὲ νόου· 
 
 μυθεῖται δ’ ἀπάλαμνα, τὰ νήφοσι γίγνεται αἰσχρά· 
 αἰδεῖται δ’ ἔρδων οὐδὲν ὅταν μεθύῃ, 
 τὸ πρὶν ἐὼν σώφρων τε καὶ ἤπιος. ἀλλὰ σὺ ταῦτα 
 γινώσκων μὴ πῖν’ οἶνον ὑπερβολάδην, 
 πρὶν μεθύειν ἄρξῃ δ᾽, ἀπανίστασο, μή σε βιάσθω 
 γαστήρ, ὥστε κακὸν λάτριν ἐφημέριον. 
 Ἀνάχαρσίς τε ὁ σοφὸς ἐπιδεικνύμενος τὴν τῆς
 ἀμπέλου δύναμιν τῷ τῶν Σκυθῶν βασιλεῖ καὶ τὰ κλήματα αὐτῆς
 δεικνὺς ἔλεγεν ὡς εἰ μὴ καθ’ ἕκαστον ἔτος ἔτεμνον οἱ
 Ἕλληνες τὴν ἄμπελον, ἤδη κἂν ἐν Σκύθαις ἦν.

οὐ καλῶς δὲ οἱ πλάττοντες καὶ γράφοντες τὸν Διόνυσον, ἔτι
 τε οἱ ἄγοντες ἐπὶ τῆς ἁμάξης διὰ μέσης τῆς ἀγορᾶς
 οἰνωμένον. ἐπιδείκνυνται γὰρ τοῖς θεαταῖς ὅτι καὶ τοῦ θεοῦ
 κρείττων ἐστὶν ὁ οἶνος. καίτοι γ’ οὐδ’ ἄν, οἶμαι, ἄνθρωπος
 σπουδαῖος τοῦθ’ ὑπομείνειεν. εἰ δ’ ὅτι κατέδειξεν ἡμῖν τὸν
 οἶνον, διὰ τοῦτο ποιοῦσιν αὐτὸν οὕτως διακείμενον, δῆλον
 ὅτι καὶ τὴν Δήμητρα θερίζουσαν ἢ ἐσθίουσαν ποιήσουσιν. ἐπεὶ
 καὶ τὸν Αἰσχύλον ἐγὼ φαίην ἂν τοῦτο διαμαρτάνειν· πρῶτος
 γὰρ ἐκεῖνος καὶ οὐχ, ὡς ἔνιοί φασιν, Εὐριπίδης παρήγαγε τὴν
 τῶν μεθυόντων ὄψιν εἰς τραγῳδίαν. ἐν γὰρ τοῖς Καβίροις
 εἰσάγει τοὺς περὶ τὸν Ἰάσονα μεθύοντας. ἃ δ’ αὐτὸς ὁ
 τραγῳδιοποιὸς ἐποίει ταῦτα τοῖς ἥρωσι περιέθηκε· μεθύων
 γοῦν ἔγραφε τὰς τραγῳδίας. διὸ καὶ Σοφοκλῆς αὐτῷ μεμφόμενος
 ἔλεγεν ὅτι ‘ὦ Αἰσχύλε, εἰ καὶ τὰ δέοντα ποιεῖς, ἀλλ’ οὖν
 οὐκ εἰδώς γε ποιεῖς,’ ὡς ἱστορεῖ Χαμαιλέων ἐν τῷ περὶ
 Αἰσχύλου ( fr. 22 Koepke ). ἀγνοοῦσί τε οἱ
 λέγοντες πρῶτον Ἐπίχαρμον ἐπὶ τὴν σκηνὴν παραγαγεῖν
 μεθύοντα, μεθ’ ὃν Κράτητα ἐν Γείτοσι.
 καὶ Ἀλκαῖος δὲ ὁ μελοποιὸς καὶ Ἀριστοφάνης ὁ κωμῳδιοποιὸς
 μεθύοντες ἔγραφον τὰ ποιήματα, πολλοὶ δὲ καὶ ἄλλοι
 μεθυσκόμενοι λαμπρότερον ἐν τῷ πολέμῳ ἠγωνίσαντο. παρὰ δὲ
 Λοκροῖς τοῖς Ἐπιζεφυρίοις εἴ τις ἄκρατον ἔπιε μὴ
 προστάξαντος ἰατροῦ θεραπείας ἕνεκα, θάνατος ἦν ἡ ζημία
 Ζαλεύκου τὸν νόμον θέντος. παρὰ δὲ Μασσαλιήταις ἄλλος νόμος
 τὰς γυναῖκας ὑδροποτεῖν. ἐν δὲ Μιλήτῳ ἔτι καὶ νῦν φησι
 Θεόφραστος ( fr. 117 W ) τοῦτ’ εἶναι τὸ νόμιμον.
 παρὰ δὲ Ῥωμαίοις οὔτε οἰκέτης οἶνον ἔπινεν οὔτε γυνὴ
 ἐλευθέρα οὔτε τῶν ἐλευθέρων οἱ ἔφηβοι μέχρι τριάκοντα ἐτῶν.
 ἄτοπος δὲ ὁ Ἀνακρέων ὁ πᾶσαν αὑτοῦ τὴν ποίησιν ἐξαρτήσας
 μέθης. τῇ γὰρ μαλακίᾳ καὶ τῇ τρυφῇ ἐπιδοὺς ἑαυτὸν ἐν τοῖς
 ποιήμασι διαβέβληται, οὐκ εἰδότων τῶν πολλῶν ὅτι νήφων ἐν
 τῷ γράφειν καὶ ἀγαθὸς ὢν προσποιεῖται μεθύειν οὐκ οὔσης
 ἀνάγκης.

οἱ δὲ ἀγνοοῦντες τὴν τοῦ οἴνου δύναμιν τὸν Διόνυσον
 φάσκουσιν μανιῶν εἶναι αἴτιον τοῖς ἀνθρώποις, βλασφημοῦντες
 οὐ μετρίως. ὅθεν ὁ Μελανιππίδης ἔφη ( fr. 4 B )·
 
 πάντες δ’ ἀπεστύγεον ὕδωρ, 
 τὸ πρὶν ἐόντες ἀίδριες οἴνου. 
 τάχα δὴ τάχα τοὶ μὲν οὖν ἀπωλαυοντο, 
 τοὶ δὲ παράπληκτον χέον ὀμφάν. 
 Ἀριστοτέλης δ’ ἐν τῷ περὶ μέθης ( p. 118
 R ) φησίν· ‘εἰ ὁ οἶνος μετρίως ἀφεψηθείη,
 πινόμενος ἧττον μεθύσκει· τὴν γὰρ δύναμιν ἀφεψηθέντος αὐτοῦ
 ἀσθενεστέραν γίγνεσθαι· μεθύσκονταί τε, φησίν, οἱ
 γεραίτεροι τάχιστα δι’ ὀλιγότητα καὶ
 ἀσθένειαν τοῦ περὶ αὐτοὺς ἐνυπάρχοντος φύσει θερμοῦ. καὶ οἱ
 παντελῶς δὲ νέοι τάχιον μεθύσκονται διὰ τὸ πλῆθος τοῦ
 ἐνυπάρχοντος θερμοῦ· τῷ γὰρ ἐκ τοῦ οἴνου προσγινομένῳ
 κρατοῦνται ῥᾳδίως. μεθύσκονται δὲ κἀν τοῖς ἀλόγοις ζῴοις
 ὕες μὲν σταφυλῆς στεμφύλων χορτασθέντες καὶ τὸ τῶν κοράκων
 καὶ τῶν κυνῶν γένος τὴν οἰνοῦτταν καλουμένην φαγόντα
 βοτάνην, πίθηκος δὲ καὶ ἐλέφας πιόντες οἶνον. διὸ καὶ τὰς
 θήρας ποιοῦνται τῶν πιθήκων καὶ τῶν κοράκων μεθυσθέντων,
 τῶν μὲν οἴνῳ, τῶν δὲ τῇ οἰνούττῃ.’ 
 τὸ δ’ ἐνδελεχῶς μεθύειν, φησὶ Κρώβυλος ἐν Ἀπολιπούσῃ
 ( IV 566 M ), 
 τίν’ ἡδονὴν ἔχει, 
 ἀποστεροῦντα ζῶνθ’ ἑαυτὸν τοῦ φρονεῖν, 
 ὃ μέγιστον ἡμῶν ἀγαθὸν ἔσχεν ἡ φύσις; 
 καὶ Ἄλεξις δὲ ἐν τῇ τοῦ Φρυγίου διασκευῇ φησιν
 ( II 390 K )· 
 εἰ τοῦ μεθύσκεσθαι πρότερον τὸ κραιπαλᾶν 
 παρεγίνεθ’ ἡμῖν, οὐδ’ ἂν εἷς οἶνόν ποτε 
 προσίετο πλείω τοῦ μετρίου. νυνὶ δὲ τὴν 
 τιμωρίαν οὐ προσδοκῶντες τῆς μέθης 
 ἥξειν προχείρως τοὺς ἀκράτους πίνομεν. 
 τὸν δὲ Σαμαγόρειον οἶνον καλούμενόν φησιν ὁ
 Ἀριστοτέλης ( p. 119 R ) ἀπὸ τριῶν κοτυλῶν
 κερασθεισῶν μεθύσκειν ὑπὲρ τεσσαράκοντα ἄνδρας.’

ταῦτ’ εἰπὼν ὁ Δημόκριτος καὶ πιὼν ἔφη· 
 ‘τούτοις εἴ τις ἀντιλέγειν ἔχει, παρίτω. ἀκούσεται γὰρ κατὰ
 τὸν Εὔηνον ( fr. 1, 4 B )· 
 σοὶ μὲν ταῦτα δοκοῦντ’ ἔστω, ἐμοὶ δὲ τάδε. 
 ἐγὼ δ’ ἐπεὶ παρεξέβην περὶ τῶν ἀρχαίων κράσεων
 διαλεγόμενος, ἐπαναλήψομαι τὸν λόγον τὰ ὑπὸ Ἀλκαίου τοῦ
 μελοποιοῦ λεχθέντα ἐπὶ νοῦν βαλλόμενος· φησὶ γάρ που οὗτος
 ( fr. 41, 4 B )· 
 ἔγχεε κέρναις ἕνα καὶ δύο. 
 ἐν τούτοις γάρ τινες οὐ τὴν κρᾶσιν οἴονται λέγειν
 αὐτόν, ἀλλὰ σωφρονικὸν ὄντα καθ’ ἕνα κύαθον ἄκρατον πίνειν
 καὶ πάλιν κατὰ δύο. τοῦτο δὲ ὁ Ποντικὸς Χαμαιλέων
 ἐκδέδεκται τῆς Ἀλκαίου φιλοινίας ἀπείρως ἔχων. κατὰ γὰρ
 πᾶσαν ὥραν καὶ πᾶσαν περίστασιν πίνων ὁ ποιητὴς οὗτος
 εὑρίσκεται· χειμῶνος μὲν ἐν τούτοις ( fr. 34
 B )· 
 ὕει μὲν ὁ Ζεύς, ἐκ δ’ ὀρανῶ μέγας 
 χειμών, πεπάγασιν δ’ ὑδάτων ῥοαί .... 
 κάββαλλε τὸν χειμῶν᾽, ἐπὶ μὲν τιθεὶς 
 πῦρ, ἐν δὲ κέρναις οἶνον ἀφειδέως 
 μελιχρόν, αὐτὰρ ἀμφὶ κόρσᾳ 
 μαλθακὸν ἀμφι .... γνόφαλλον. 
 θέρους δέ ( fr. 39 )· 
 τέγγε πνεύμονας οἴνῳ· τὸ γὰρ ἄστρον περιτέλλεται· 
 ἁ δ’ ὥρα χαλεπά, πάντα δὲ δίψαισ’ ὑπὸ καύματος. 
 τοῦ δ’ ἔαρος ( fr. 45 )· 
 ἦρος ἀνθεμόεντος ἐπάιον ἐρχομένοιο. 
 
 καὶ προελθών· 
 ἐν δὲ κέρνατε τῶ μελιαδέος ὅττι τάχιστα 
 κρατῆρα. 
 ἐν δὲ τοῖς συμπτώμασιν ( fr. 35 )·
 
 οὐ χρὴ κακοῖσι θυμὸν ἐπιτρέπην. 
 προκόψομεν γὰρ οὐδὲν ἀσάμενοι, 
 ὦ Βυκχί· φάρμακον δ’ ἄριστον 
 οἶνον ἐνεικαμένοις μεθύσθην. 
 ἐν δὲ ταῖς εὐφρόναις ( fr. 20 )· 
 νῦν χρὴ μεθύσθην καί τινα πρὸς βίαν 
 πώνην, ἐπειδὴ κάτθανε Μυρσίλος. 
 καὶ καθόλου δὲ συμβουλεύων φησίν ( fr.
 44 )· 
 μηδὲν ἄλλο φυτεύσῃς πρότερον δένδριον ἀμπέλω. 
 πῶς οὖν ἔμελλεν ὁ ἐπὶ τοσοῦτον φιλοπότης νηφάλιος
 εἶναι καὶ καθ’ ἕνα καὶ δύο κυάθους πίνειν; αὐτὸ γοῦν τὸ
 ποιημάτιον, φησὶ Σέλευκος, ἀντιμαρτυρεῖ τοῖς οὕτως
 ἐκδεχομένοις. φησὶ γάρ ( fr. 41 )· 
 πίνωμεν· τί τὰ λύχν’ ὀμμένομεν; δάκτυλος ἁμέρα. 
 κὰδ δ’ ἄειρε κυλίχναις μεγάλαις αιταποικιλα· 
 οἶνον γὰρ Σεμέλας καὶ Διὸς υἱὸς λαθικαδέα 
 ἀνθρώποισιν ἔδωκ᾽. ἔγχεε κέρναις ἕνα καὶ δύο 
 πλέαις κὰκ κεφαλᾶς· ἁ δ’ ἁτέρα τὰν ἁτέραν
 κύλιξ 
 ὠθήτω, 
 ἕνα πρὸς δύο ῥητῶς κιρνάναι κελεύων.

ὁ δ’ Ἀνακρέων ἔτι ζωρότερον ἐν οἷς φησι ( fr. 42
 B )· 
 
 καθαρῇ δ’ ἐν κελέβῃ πέντε τε καὶ τρεῖς
 ἀναχείσθω. 
 Φιλέταιρος δ’ ἐν Τηρεῖ δύο ὕδατος πρὸς τρεῖς
 ἀκράτου. λέγει δὲ οὕτως ( II 234 K ) 
 πεπωκέναι δοκεῖ τὸν κατὰ δύο 
 καὶ τρεῖς ἀκράτου. 
 Φερεκράτης δ’ ἐν Κοριαννοῖ δύο ὕδατος πρὸς
 τέσσαρας οἴνου, λέγων ὧδε ( I 164 K )· 
 ἄποτος, ὦ Γλύκη. 
 Β. ὑδαρῆ ᾽νέχεέν σοι; Α. παντάπασι μὲν οὖν ὕδωρ. 
 Β. τί εἰργάσω; πῶς, ὦ κατάρατε, ἐνέχεας; 
 ΓΛ. δύ’ ὕδατος, ὦ μάμμη. Β. τί δ’ οἴνου; ΓΛ. 
 τέτταρας. 
 Β. ἔρρ’ ἐς κόρακας· βατράχοισιν οἰνοχοεῖν σε δεῖ. 
 Ἔφιππος δ’ ἐν Κίρκῃ τρεῖς πρὸς τέτταρας ( II
 255 K )· 
 οἶνον πίοις ἂν ἀσφαλέστερον πολὺ 
 ὑδαρῆ. Β. μὰ τὴν γῆν, ἀλλὰ τρία καὶ τέτταρα. 
 Α. οὕτως ἄκρατον, εἰπέ μοι, πίῃ; Β. τί φής;

ἴσον ἴσῳ δὲ Τιμοκλῆς ἐν Κονισάλῳ ( II 461
 K )· 
 πατάξω τ’ ἴσον ἴσῳ ποτηρίοις 
 μεγάλοις ἅπασαν τὴν ἀλήθειαν φράσαι. 
 καὶ Ἄλεξις ἐν Δορκίδι ἢ Ποππυζούσῃ ( II 317
 K )· 
 τρεῖς φιλοτησίας ἐγὼ 
 μεστὰς προπίνω ἴσον ἴσῳ κεκραμένας. 
 καὶ Ξέναρχος ἢ Τιμοκλῆς ἐν Πορφύρᾳ ( II 471
 K )· 
 μὰ τὸν Διόνυσον, ὃν σὺ λάπτεις ἴσον
 ἴσῳ. 
 Σώφιλος δ’ ἐν Ἐγχειριδίῳ ( II 445 K )·
 
 
 συνεχὴς ἄκρατος ἐδίδοτ’ ἴσον ἴσῳ. πάλιν 
 τὴν μείζον’ ᾔτουν. 
 Ἄλεξις Τοκιστῇ ἢ Καταψευδομένῳ ( II 381
 K )· 
 μὴ παντελῶς αὐτῷ δίδου 
 ὑδαρῆ, κατανοεῖς; ἴσον ἴσῳ μικροῦ. ΤΡ. καλῶς. 
 Β. ἡδύ γε τὸ πῶμα. ποταπὸς ὁ Βρόμιος, Τρύφη; 
 ΤΡ. Θάσιος. Β. ὅμοιον καὶ δίκαιον τοὺς ξένους 
 πίνειν ξενικόν, τοὺς δ’ ἐγγενεῖς ἐπιχώριον. 
 ἐν δὲ Ὑποβολιμαίῳ ( II 386 K )· 
 ἀπνευστί τ’ ἐκπιὼν 
 ὡς ἄν τις ἥδιστ’ ἴσον ἴσῳ κεκραμένον. 
 Μένανδρος Ἀδελφοῖς· 
 ὀκτώ τις ὑποχεῖν ἀνεβόα καὶ δώδεκα 
 κυάθους, ἕως κατέσεισε φιλοτιμούμενος. 
 κατασείειν δὲ ἔλεγον ἐπὶ τῶν ἐν τοῖς πότοις
 προπινόντων, τὴν μεταφορὰν λαμβάνοντες ἀπὸ τῶν τοὺς καρποὺς
 κατασειόντων. Ἄλεξις δ’ ἐν Ἀποκοπτομένῃ ( II 305
 K )· 
 οὐ συμποσίαρχος ἦν γάρ, ἀλλὰ δήμιος 
 ὁ Χαιρέας, κυάθους προπίνων εἴκοσιν.

Διόδωρος δ’ ὁ Σινωπεὺς ἐν Αὐλητρίδι ( II 420
 K )· 
 ἐπὰν κυάθους πίνῃ τις, ὦ Κρίτων, δέκα 
 ἀεὶ παρ’ ἕκαστον ἐνδελεχῶς τὸ 
 ποτήριον, 
 πίνει τὸ λοιπόν, τοὺς λογισμοὺς δ’ ἐξεμεῖ· 
 ταῦτα σκόπει πρὸς σαυτόν. 
 οὐκ ἀγλαφύρως δὲ Λύσανδρος ὁ Σπαρτιάτης, ὥς φησιν
 Ἡγήσανδρος ἐν ὑπομνήμασι ( FHG IV 417 ), τὸν
 οἶνον ὑδαρῆ πωλούντων τῶν καπήλων ἐν τῷ
 στρατοπέδῳ, κεκραμένον ἐκέλευσεν αὐτὸν πωλεῖν, ἵν’ αὐτὸν
 ἀκρατέστερον ὠνοῖντο. τὸ παραπλήσιον καὶ Ἄλεξις εἴρηκεν ἐν
 Αἰσώπῳ οὕτως ( II 299 K )· 
 κομψόν γε τοῦτ’ ἐστὶν παρ’ ὑμῖν, ὦ Σόλων, 
 ἐν ταῖς Ἀθήναις δεξιῶς θ’ εὑρημένον. 
 ΣΟ. τὸ ποῖον; Α. ἐν τοῖς συμποσίοις οὐ πίνετε 
 ἄκρατον. ΣΟ. οὐ γὰρ ῥᾴδιον· πωλοῦσι γὰρ 
 ἐν ταῖς ἁμάξαις εὐθέως κεκραμένον, 
 οὐχ ἵνα τι κερδαίνωσι, τῶν δ’ ὠνουμένων 
 προνοούμενοι τοῦ τὰς κεφαλὰς ὑγιεῖς ἔχειν 
 ἐκ κραιπάλης. τοῦτ’ ἐσθ᾽, ὁρᾷς, Ἑλληνικὸς 
 πότος, μετρίοισι χρωμένους ποτηρίοις 
 λαλεῖν τι καὶ ληρεῖν πρὸς αὑτοὺς ἡδέως. 
 τὸ μὲν γὰρ ἕτερον λουτρόν ἐστιν, οὐ πότος, 
 ψυκτῆρι πίνειν καὶ κάδοις·Α. θάνατος μὲν οὖν.

‘πίνειν δ’ εἰς μέθην, φησὶν ἐν ἕκτῳ Νόμων ( p.
 775b ) 
 Πλάτων, οὔτε ἄλλοθί που πρέπει πλὴν ἐν ταῖς τοῦ
 τὸν οἶνον δόντος θεοῦ ἑορταῖς οὐδ’ ἀσφαλές, οὔτ’ οὖν περὶ
 γάμους ἐσπουδακότα, ἐν οἷς ἔμφρονα εἶναι πρέπει μάλιστα
 νύμφην καὶ νυμφίον μεταβολὴν βίου οὐ μικρὰν μεταλλάτοντας,
 ἅμα δὲ καὶ τὸ γεννώμενον ὅπως ὅτι μάλιστα ἐξ ἐμφρόνων αἰεὶ
 γίγνηται. σχεδὸν γὰρ ἄδηλον ὁποία νὺξ ἢ φῶς αὐτὸ γεννήσει.’
 κἀν τῷ αʹ δὲ τῶν Νόμων φησί ( p.
 637d )· ‘μέθης δὲ αὐτῆς, ὥσπερ Λυδοὶ χρῶνται καὶ
 Πέρσαι καὶ Καρχηδόνιοι καὶ Κελτοὶ καὶ
 Ἴβηρες καὶ Θρᾷκες καὶ τὰ τοιαῦτα γένη, καθάπερ ὑμεῖς, ὦ
 Λακεδαιμόνιοι, τὸ παράπαν ἀπέχεσθε. Σκύθαι δὲ καὶ Θρᾷκες
 ἀκράτῳ παντάπασι χρώμενοι, γυναῖκές τε καὶ πάντες αὐτοί,
 καὶ κατὰ τῶν ἱματίων καταχεόμενοι καλὸν καὶ εὔδαιμον
 ἐπιτήδευμα ἐπιτηδεύειν νενομίκασι. Πέρσαι δὲ καὶ σφόδρα μὲν
 χρῶνται καὶ ταῖς ἄλλαις τρυφαῖς, ἃς ὑμεῖς ἀποβάλλετε, ἐν
 τάξει δὲ μᾶλλον τούτων.’

ἔπινον οἱ πολλοὶ καὶ ἄλφιτα ἐπιβάλλοντες τῷ
 οἴνῳ, ὡς ὁ Δελφὸς Ἡγήσανδρος φησίν ( FHG IV
 418 ). Ἐπίνικος γοῦν, Μνησιπτολέμου ἀνάγνωσιν
 ποιησαμένου τῶν ἱστοριῶν, ἐν αἷς ἐγέγραπτο ὡς Σέλευκος
 ἐπηλφίτωσε, γράψας δρᾶμα Μνησιπτόλεμον καὶ κωμῳδῶν αὐτὸν
 καὶ περὶ τῆς πόσεως ταῖς ἐκείνου χρώμενος φωναῖς ἐποίησε
 λέγοντα ( IV 505 M )· 
 ἐπ’ ἀλφίτου πίνοντα τοῦ θέρους ποτὲ 
 ἰδὼν Σέλευκον ἡδέως τὸν βασιλέα 
 ἔγραψα καὶ παρέδειξα τοῖς πολλοῖς ὅτι 
 κἂν τὸ τυχὸν ᾖ πραγμάτιον ἢ σφόδρ’ εὐτελές, 
 σεμνὸν δύναται τοῦθ’ ἡ δύναμις ἡ ᾽μὴ ποιεῖν. 
 ‘γέροντα Θάσιον τόν τε γῆς ἀπ’ Ἀτθίδος 
 ἑσμὸν μελίσσης τῆς ἀκραχόλου γλυκὺν 
 συγκυρκανήσας ἐν σκύφῳ χυτῆς λίθου, 
 Δήμητρος ἀκτῇ πᾶν γεφυρώσας ὑγρόν, 
 κατῃσίμωσα πῶμα, καύματος λύσιν.’ 
 ὁ δ’ αὐτὸς ἱστορεῖ κἀν Θηράσι ταῖς νήσοις ἐπιπάττοντας λέκιθον ἀντὶ ἀλφίτου πίνειν,
 καὶ λέγεσθαι ταύτην τὴν πόσιν καλλίονα τῆς ἐξ ἀλφίτων.

προπόσεις δὲ τὰς γινομένας ἐν τοῖς συμποσίοις
 Λακεδαιμονίοις οὐκ ἦν ἔθος ποιεῖν οὐδὲ φιλοτησίας διὰ
 τούτων πρὸς ἀλλήλους ποιεῖσθαι. δηλοῖ δὲ ταῦτα Κριτίας ἐν
 τοῖς ἐλεγείοις ( fr. 2 B )· 
 καὶ τόδ’ ἔθος Σπάρτῃ μελέτημά τε κείμενόν ἐστι 
 πίνειν τὴν αὐτὴν οἰνοφόρον κύλικα, 
 μηδ’ ἀποδωρεῖσθαι προπόσεις ὀνομαστὶ λέγοντα 
 μηδ’ ἐπὶ δεξιτερὰν χεῖρα κύκλῳ θιάσου ... 
 ἄγγεα Λυδὴ χεὶρ εὗρ’ Ἀσιατογενὴς 
 καὶ προπόσεις ὀρέγειν ἐπιδέξια καὶ προκαλεῖσθαι 
 ἐξονομακλήδην ᾧ προπιεῖν ἐθέλει. 
 εἶτ’ ἀπὸ τοιούτων πόσεων γλώσσας τε λύουσιν 
 εἰς αἰσχροὺς μύθους σῶμά τ’ ἀμαυρότερον 
 τεύχουσιν· πρὸς δ’ ὄμματ’ ἀχλὺς ἀμβλωπὸς ἐφίζει· 
 λῆστις δ’ ἐκτήκει μνημοσύνην πραπίδων· 
 νοῦς δὲ παρέσφαλται· δμῶες δ’ ἀκόλαστον ἔχουσιν 
 ἦθος· ἐπεισπίπτει δ’ οἰκοτριβὴς δαπάνη. 
 οἱ Λακεδαιμονίων δὲ κόροι πίνουσι τοσοῦτον 
 ὥστε φρέν’ εἰς ἱλαρὰν ἐλπίδα πάντας ἄγειν 
 εἴς τε φιλοφροσύνην γλῶσσαν μέτριόν τε γέλωτα. 
 τοιαύτη δὲ πόσις σώματί τ’ ὠφέλιμος 
 γνώμῃ τε κτήσει τε· καλῶς δ’ εἰς ἔργ’ Ἀφροδίτης 
 πρός θ’ ὕπνον ἥρμοσται, τὸν καμάτων λιμένα, 
 πρὸς τὴν τερπνοτάτην τε θεῶν θνητοῖς Ὑγίειαν, 
 
 καὶ τὴν Εὐσεβίης γείτονα Σωφροσύνην. 
 ἑξῆς τε πάλιν φησίν· 
 αἱ γὰρ ὑπὲρ τὸ μέτρον κυλίκων προπόσεις παραχρῆμα 
 τέρψασαι λυποῦσ’ εἰς τὸν ἅπαντα χρόνον. 
 ἡ Λακεδαιμονίων δὲ δίαιθ’ ὁμαλῶς διάκειται, 
 ἔσθειν καὶ πίνειν σύμμετρα πρὸς τὸ φρονεῖν 
 καὶ τὸ πονεῖν εἶναι δυνατούς· οὔκ ἐστ’ ἀπότακτος 
 ἡμέρα οἰνῶσαι σῶμ’ ἀμέτροισι πότοις.

φίλοινος δ’ ἐστὶν ὁ πρὸς οἶνον ἕτοιμος, φιλοπότης δὲ ὁ πρὸς
 πότους, κωθωνιστὴς δὲ ὁ μέχρι μέθης. πλεῖστον δὲ ἔπινε τῶν
 μὲν ἡρώων Νέστωρ ὁ τριγέρων· φανερῶς γὰρ αὐτὸς προσέκειτο
 τῶν ἄλλων μᾶλλον τῷ οἴνῳ καὶ τοῦ Ἀγαμέμνονος αὐτοῦ, ὃν ὡς
 πολυπότην ἐπιπλήσσει ὁ Ἀχιλλεύς ( 
 Il. 1.225 ). ὁ δὲ Νέστωρ καὶ τῆς μεγίστης μάχης
 ἐνεστηκυίας οὐκ ἀπέχεται καὶ τοῦ πίνειν. φησὶ
 γοῦν Ὅμηρος· 
 Il. 14.1 
 
 Νέστορα δ’ οὐκ ἔλαθεν ἰαχὴ πίνοντά περ ἔμπης. 
 
 καὶ μόνου δὲ τούτου τῶν ἡρώων τὸ ποτήριον
 ἡρμήνευκεν, ὡς τὴν Ἀχιλλέως ἀσπίδα. ἐστρατεύετο γὰρ μετ᾽
 αὐτοῦ καθάπερ καὶ τῆς ἀσπίδος ἐκείνης, ἧς φησιν ὁ Ἕκτωρ καὶ
 μέχρι οὐρανοῦ ἥκειν τὸ κλέος ( Il.
 8.192 ). οὐκ ἂν ἁμάρτοι δέ τις καὶ τὸ ποτήριον
 αὐτοῦ λέγων φιάλην Ἄρεως κατὰ τὸν Ἀντιφάνους Καινέα, ἐν ᾧ
 λέγεται οὕτως ( II 55 K )· 
 εἶτ’ ἤδη δὸς φιάλην τὸ ὅπλον Ἄρεως, 
 κατὰ Τιμόθεον ( fr. 16 ), ξυστόν τε βέλος.
 
 
 ἀλλὰ μὴν καὶ διὰ τὴν φιλοποσίαν ὁ Νέστωρ καὶ παρ᾽
 Ἀχιλλέως φιάλην λαμβάνει δῶρον ἐν τῷ ἐπὶ Πατρόκλῳ
 ἐπιτελουμένῳ ἀγῶνι ( Il.
 21.616 ), οὐχ ὅτι καὶ οὐχὶ τῷ νικηθέντι ἔδωκε
 δέπας ὁ Ἀχιλλεύς (τοῖς γὰρ φιλοπόταις οὐ παρέπεται τὸ νικᾶν
 διὰ τὸ ῥᾴθυμον) ἢ ὅτι διὰ δίψαν μάλιστα λείπονται οἱ πύκται
 διὰ τὸ βαρεῖσθαι τὰς χεῖρας ἀνατείνοντες. ὁ δὲ Εὔμηλος
 λαμβάνει θώρακα ( v. 560 ) δραμὼν ἆθλον
 ἐπισφαλῶς καὶ ἀμυχθείς, ἀσφαλείας ὅπλον.

τῆς δὲ δίψης οὐδέν ἐστι πολυποθητότερον. διόπερ καὶ τὸ
 Ἄργος πολυδίψιον ὁ ποιητὴς ἔφη, τὸ πολυπόθητον διὰ τὸν
 χρόνον. τὸ δίψος γὰρ πᾶσιν ἰσχυρὰν ἐπιθυμίαν ἐμποιεῖ τῆς
 περιττῆς ἀπολαύσεως. διὸ καὶ ὁ Σοφοκλῆς φησι ( fr. 692
 N )· 
 διψῶντι γάρ τοι πάντα προσφέρων σοφὰ 
 οὐκ ἂν πλέον τέρψειας ἢ πιεῖν διδούς. 
 καὶ ὁ Ἀρχίλοχος ( fr. 68 B )· 
 μάχης δὲ τῆς σῆς, ὥστε διψέων πιεῖν, 
 ὣς ἐρέω. 
 καὶ τῶν τραγικῶν δέ τις ἔφη ( fr. adesp. 69
 N )· 
 ἴσχειν κελεύω χεῖρα διψῶσαν φόνου. 
 καὶ Ἀνακρέων ( fr. 57 B )· 
 φίλη γὰρ εἶς ξείνοις· ἔασον δέ με διψῶντα πιεῖν. 
 καὶ Ξενοφῶν δ’ ἐν τῷ τρίτῳ τῆς Παιδείας ποιεῖ τὸν
 Κῦρον τάδε λέγοντα ( V 1, 1 )· ‘ἐγὼ ὑμῖν διψῶ
 χαρίσασθαι.’ Πλάτων δ’ ἐν τῇ Πολιτείᾳ ( VIII 562
 c )· ‘ὅταν οἶμαι δημοκρατουμένη πόλις ἐλευθερίας
 διψήσασα κακῶν οἰνοχόων προστατούντων τύχῃ καὶ πορρωτέρω
 τοῦ δέοντος ἀκράτου μεθυσθῇ.’

ἔπινε δὲ καὶ Πρωτέας ὁ Μακεδὼν πλεῖστον, ὥς φησιν Ἔφιππος
 ἐν τῷ περὶ τῆς Ἀλεξάνδρου καὶ Ἡφαιστίωνος ταφῆς ( p.
 126 M ), καὶ εὐρώστῳ τῷ σώματι διῆγε, καίτοι τῷ
 πιεῖν ἐγγεγυμνασμένος ὤν. Ἀλέξανδρος γοῦν αἰτήσας ποτὲ
 ποτήριον δίχουν καὶ πιὼν προὔπιε τῷ Πρωτέᾳ. καὶ ὃς λαβὼν
 καὶ πολλὰ ὑμνήσας τὸν βασιλέα ἔπιεν, ὡς ὑπὸ πάντων
 κροταλισθῆναι. καὶ μετ’ ὀλίγον τὸ αὐτὸ ποτήριον αἰτήσας ὁ
 Πρωτέας καὶ πάλιν πιὼν προὔπιε τῷ βασιλεῖ. ὁ δὲ Ἀλέξανδρος
 λαβὼν ἔσπασε μὲν γενναίως, οὐ μὴν ὑπήνεγκεν, ἀλλ’ ἀπέκλινεν
 ἐπὶ τὸ προσκεφάλαιον ἀφεὶς τῶν χειρῶν τὸ ποτήριον. καὶ ἐκ
 τούτου νοσήσας ἀπέθανε, τοῦ Διονύσου, φησί, μηνίσαντος
 αὐτῷ, διότι τὴν πατρίδα αὐτοῦ τὰς Θήβας ἐπολιόρκησεν. ἔπινε
 δὲ ὁ Ἀλέξανδρος πλεῖστον, ὡς καὶ ἀπὸ τῆς μέθης συνεχῶς
 κοιμᾶσθαι δύο ἡμέρας καὶ δύο νύκτας. δηλοῦται δὲ τοῦτο ἐν
 ταῖς Ἐφημερίσιν αὐτοῦ, ἃς ἀνέγραψαν Εὐμένης τε ὁ Καρδιανὸς
 καὶ Διόδοτος ὁ Ἐρυθραῖος ( p. 121 M ). Μένανδρος
 δὲ ἐν Κόλακί φησι ( IV 152 M )· 
 κοτύλας χωροῦν δέκα 
 ἐν Καππαδοκίᾳ κόνδυ χρυσοῦν, Στρουθία, 
 τρὶς ἐξέπιον μεστόν γ᾽. ΣΤΡ. Ἀλεξάνδρου πλέον 
 τοῦ βασιλέως πέπωκας. Α. οὐκ ἔλαττον, οὐ 
 μὰ τὴν Ἀθηνᾶν. ΣΤΡ. μέγα γε. 
 Νικοβούλη δὲ ἢ ὁ ἀναθεὶς ταύτῃ τὰ συγγράμματά
 φησιν ( p. 157 M ) ὅτι παρὰ Μηδείῳ τῷ Θεσσαλῷ
 δειπνῶν ὁ Ἀλέξανδρος εἴκοσιν οὖσιν ἐν τῷ συμποσίῳ πᾶσι προὔπιε, παρὰ πάντων τὰ ἴσα λαμβάνων,
 καὶ ἀναστὰς ἐκ τοῦ συμποσίου μετ’ οὐ πολὺ
 ἀνεπαύετο. Καλλισθένης δὲ ὁ σοφιστής, ὡς Λυγκεὺς ὁ Σάμιός
 φησιν ἐν τοῖς ἀπομνημονεύμασι καὶ Ἀριστόβουλος καὶ Χάρης ἐν
 ταῖς ἱστορίαις ( p. 116 M ), ἐν τῷ συμποσίῳ τοῦ
 Ἀλεξάνδρου τῆς τοῦ ἀκράτου κύλικος εἰς αὐτὸν ἐλθούσης ὡς
 διωθεῖτο, εἰπόντος τέ τινος αὐτῷ ‘διὰ τί οὐ πίνεις;’ ‘οὐδὲν
 δέομαι, ἔφη, Ἀλεξάνδρου πιὼν τοῦ Ἀσκληπιοῦ δεῖσθαι’.

Δαρεῖος δὲ ὁ τοὺς μάγους ἀνελὼν ἐπιγεγραμμένον εἶχεν ἐπὶ
 τοῦ μνήματος· ‘ἠδυνάμην καὶ οἶνον πίνειν πολὺν καὶ τοῦτον
 φέρειν καλῶς.’ Κτησίας δὲ παρ’ Ἰνδοῖς φησιν ( fr. 55
 M ) οὐκ εἶναι τῷ βασιλεῖ μεθυσθῆναι. παρὰ δὲ
 Πέρσαις τῷ βασιλεῖ ἐφίεται μεθύσκεσθαι μιᾷ ἡμέρᾳ, ἐν ᾗ
 θύουσι τῷ Μίθρῃ. γράφει δὲ οὕτως περὶ τούτου Δοῦρις ἐν τῇ
 ἑβδόμῃ τῶν ἱστοριῶν ( FHG II 472 )· ‘ἐν μόνῃ τῶν
 ἑορτῶν τῶν ἀγομένων ὑπὸ Περσῶν τῷ Μίθρῃ βασιλεὺς μεθύσκεται
 καὶ τὸ Περσικὸν ὀρχεῖται· τῶν δὲ λοιπῶν οὐδεὶς κατὰ τὴν
 Ἀσίαν, ἀλλὰ πάντες ἀπέχονται κατὰ τὴν ἡμέραν ταύτην τῆς
 ὀρχήσεως. Πέρσαι γὰρ ὥσπερ ἱππεύειν οὕτω καὶ ὀρχεῖσθαι
 μανθάνουσι καὶ νομίζουσι τὴν ἐκ τῆς ἐργασίας ταύτης κίνησιν
 ἐμμελῆ τινα λαμβάνειν γυμνασίαν τῆς τοῦ σώματος ῥώμης.’ εἰς
 τοσοῦτον δὲ Ἀλέξανδρος ἐμέθυεν, ὥς φησι Καρύστιος ὁ
 Περγαμηνὸς ἐν ἱστορικοῖς ὑπομνήμασιν ( FHG IV
 357 ), ὡς καὶ ἐπὶ ὄνων ἅρματος κωμάζειν· ἐποίουν
 δὲ τοῦτο, φησί, καὶ οἱ τῶν Περσῶν βασιλεῖς· μήποτ’ οὖν διὰ
 τοῦτο οὐδὲ πρὸς τὰ ἀφροδίσια εἶχεν ὁρμήν· ἐξυδαροῦσθαι γάρ
 φησιν ὁ Ἀριστοτέλης ἐν τοῖς φυσικοῖς 
 προβλήμασι ( cf. Rose Ar. ps. p. 236 ) τῶν
 τοιούτων τὴν γονήν· Ἱερώνυμός τε ἐν ταῖς Ἐπιστολαῖς
 ( fr. 10 Hill ) Θεόφραστόν φησι λέγειν ὅτι
 Ἀλέξανδρος οὐκ εὖ διέκειτο πρὸς τὰ ἀφροδίσια. Ὀλυμπιάδος
 γοῦν καὶ παρανακλινάσης αὐτῷ Καλλιξείναν τὴν Θετταλὴν
 ἑταίραν περικαλλεστάτην οὖσαν, συνειδότος τοῦτο καὶ τοῦ
 Φιλίππου (εὐλαβοῦντο γὰρ μὴ γύννις εἴη), πολλάκις ᾔτει αὐτῇ
 τὸν Ἀλέξανδρον συγγενέσθαι.

καὶ Φίλιππος δ’ ὁ τοῦ Ἀλεξάνδρου πατὴρ φιλοπότης ἦν, ὡς
 ἱστορεῖ Θεόπομπος ἐν τῇ ἕκτῃ καὶ εἰκοστῇ τῶν ἱστοριῶν
 ( FHG I 308 ). κἀν ἄλλῳ δὲ μέρει τῆς ἱστορίας
 ( p. 329 ) γράφει· ‘Φίλιππος ἦν τὰ μὲν φύσει
 μανικὸς καὶ προπετὴς ἐπὶ τῶν κινδύνων, τὰ δὲ διὰ μέθην· ἦν
 γὰρ πολυπότης καὶ πολλάκις μεθύων ἐξεβοήθει.’ ἐν δὲ τῷ
 τρίτῃ καὶ πεντηκοστῇ περὶ τῶν ἐν Χαιρωνείᾳ γενομένων εἰπὼν
 καὶ ὡς ἐπὶ δεῖπνον ἐκάλεσε τοὺς παραγενομένους τῶν Ἀθηναίων
 πρέσβεις φησίν ( ib. 323 )· ‘ὁ δὲ Φίλιππος
 ἀποχωρησάντων ἐκείνων εὐθέως μετεπέμπετό τινας τῶν ἑταίρων,
 καλεῖν δ’ ἐκέλευε τὰς αὐλητρίδας καὶ Ἀριστόνικον τὸν
 κιθαρῳδὸν καὶ Δωρίωνα τὸν αὐλητὴν καὶ τοὺς ἄλλους τοὺς
 εἰθισμένους αὐτῷ συμπίνειν· περιήγετο γὰρ πανταχοῦ τοὺς
 τοιούτους ὁ Φίλιππος καὶ κατασκευασάμενος ἦν ὄργανα πολλὰ
 συμποσίου καὶ συνουσίας. ὢν γὰρ φιλοπότης καὶ τὸν τρόπον
 ἀκόλαστος καὶ βωμολόχους εἶχε περὶ αὑτὸν συχνοὺς καὶ τῶν
 περὶ τὴν μουσικὴν ὄντων καὶ τῶν τὰ γέλοια λεγόντων. πιὼν δὲ
 τὴν νύκτα πᾶσαν καὶ μεθυσθεὶς πολὺ καὶ
 πατάξας ἀφεὶς ἅπαντας τοὺς ἄλλους ἀπαλλάττεσθαι ἤδη πρὸς
 ἡμέραν ἐκώμαζεν ὡς τοὺς πρέσβεις τοὺς τῶν Ἀθηναίων.’
 Καρύστιος δὲ ἐν τοῖς ἱστορικοῖς ὑπομνήμασιν ( FHG IV
 357 ) ‘ὅτε, φησί, μεθύειν προῃρεῖτο Φίλιππος,
 τοῦτ’ ἔλεγε ‘χρὴ πίνειν· Ἀντίπατρος γὰρ ἱκανός ἐστι νήφων.’
 κυβεύοντος δέ ποτε αὐτοῦ καί τινος ἀγγείλαντος ὡς
 Ἀντίπατρος πάρεστι, διαπορήσας ὦσεν ὑπὸ τὴν κλίνην τὸν
 ἄβακα.’

φιλοπότας δὲ καὶ μεθύσους καταλέγει Θεόπομπος Διονύσιον τὸν
 νεώτερον, Σικελίας τύραννον, ὃν καὶ τὰς ὄψεις ὑπὸ τοῦ οἴνου
 διαφθαρῆναι. Ἀριστοτέλης δ’ ἐν τῇ Συρακοσίων Πολιτείᾳ
 ( p. 528 R ) καὶ συνεχῶς φησιν αὐτὸν ἔσθ’ ὅτε
 ἐπὶ ἡμέρας ἐνενήκοντα μεθύειν· διὸ καὶ ἀμβλυωπότερον
 γενέσθαι τὰς ὄψεις. Θεόφραστος δέ φησι καὶ τοὺς ἑταίρους
 αὐτοῦ κολακεύοντας τὴν τυραννίδα προσποιεῖσθαι μὴ βλέπειν
 καὶ ὑπ’ αὐτοῦ τοῦ Διονυσίου χειραγωγεῖσθαι καὶ μήτε τὰ
 παρατιθέμενα τῶν ἐδεσμάτων μήτε τὰς κύλικας ὁρᾶν· διὸ
 κληθῆναι Διονυσιοκόλακας. ἔπινε δὲ πλεῖστον καὶ Νυσαῖος ὁ
 τυραννήσας Συρακοσίων καὶ Ἀπολλοκράτης· Διονυσίου δὲ τοῦ
 προτέρου οὗτοι υἱοί, ὡς ὁ Θεόπομπος ἱστορεῖ ἐν τῇ
 μʹ κἀν τῇ ἑξῆς τῶν ἱστοριῶν ( FHG I
 313 ). γράφει δὲ οὕτως περὶ τοῦ Νυσαίου· ‘Νυσαῖος
 ὁ τυραννήσας ὕστερον Συρακοσίων ὥσπερ ἐπὶ θανάτῳ
 συνειλημμένος καὶ προειδὼς ὅτι μῆνας ὀλίγους ἤμελλε
 ἐπιβιώσεσθαι γαστριζόμενος καὶ μεθύων διῆγεν.’ ἐν δὲ τῇ
 τριακοστῇ ἐνάτῃ φησίν ( p.
 312 )· ‘Ἀπολλοκράτης ὁ Διονυσίου τοῦ τυράννου υἱὸς
 ἀκόλαστος ἦν καὶ φιλοπότης· καὶ τῶν κολακευόντων τινὲς
 αὐτὸν παρεσκεύαζον ὡς ἔνι μάλιστα ἀλλοτριώτατα πρὸς τὸν
 πατέρα διακεῖσθαι.’ καὶ Ἱππαρῖνον δὲ τὸν Διονυσίου φησὶν
 ὑπὸ μέθης τυραννοῦντα ἀποσφαγῆναι. περὶ δὲ τοῦ Νυσαίου καὶ
 τάδε γράφει ( p. 312 )· ‘Νυσαῖος ὁ Διονυσίου τοῦ
 προτέρου υἱὸς κύριος τῶν ἐν Συρακούσαις γενόμενος πραγμάτων
 κατεσκευάσατο τέθριππον καὶ τὴν ἐσθῆτα τὴν ποικίλην
 ἀνέλαβεν, ἔτι δὲ καὶ τὴν ὀψοφαγίαν καὶ τὴν οἰνοφλυγίαν καὶ
 τὴν τῶν παίδων καὶ τὴν τῶν γυναικῶν ὕβριν καὶ τὴν τῶν ἄλλων
 ὅσα συντελῆ τούτοις πέφυκε καὶ τὴν δίαιταν διῆγεν οὕτως.’
 ἐν δὲ τῇ τεσσαρακοστῇ πέμπτῃ ὁ αὐτὸς περὶ Τιμολάου λέγων
 τοῦ Θηβαίου φησίν ( p. 318 )· ‘οὐκ ὀλίγων γὰρ
 ἤδη γενομένων ἀσελγῶν περὶ τὸν βίον τὸν καθ’ ἡμέραν καὶ
 τοὺς πότους οὐδένα νομίζω τῶν ἐν ταῖς πολιτείαις ὄντων οὔτ᾽
 ἀκρατέστερον οὔτε λιχνότερον οὔτε δοῦλον γεγονέναι μᾶλλον
 τῶν ἡδονῶν, εἰ μή, ὥσπερ εἶπον, Τιμόλαον.’ ἐν δὲ τῇ τρίτῃ
 καὶ εἰκοστῇ περὶ Χαριδήμου τοῦ Ὠρείτου διηγούμενος, ὃν
 Ἀθηναῖοι πολίτην ἐποιήσαντο, φησίν ( p. 304 )·
 ‘τήν τε γὰρ δίαιταν ἑωρᾶτο τὴν καθ’ ἡμέραν ἀσελγῆ καὶ
 τοιαύτην ποιούμενος ὥστε πίνειν καὶ μεθύειν αἰεί, καὶ
 γυναῖκας ἐλευθέρας ἐτόλμα διαφθείρειν· καὶ εἰς τοσοῦτον
 προῆλθεν ἀκρασίας ὥστε μειράκιόν τι παρὰ τῆς βουλῆς τῆς τῶν
 Ὀλυνθίων αἰτεῖν ἐπεχείρησεν, ὃ τὴν μὲν ὄψιν ἦν εὐειδὲς καὶ
 χάριεν, ἐτύγχανε δὲ μετὰ Δέρδου τοῦ
 Μακεδόνος αἰχμάλωτον γεγενημένον.’

ἔπινε δὲ πλεῖστον καὶ Ἀρκαδίων (ἄδηλον δ’ εἰ ὁ Φιλίππῳ
 διεχθρεύσας), ὡς τὸ ἐπίγραμμα δηλοῖ, ὅπερ ἀνέγραψε Πολέμων
 ἐν τῷ περὶ τῶν κατὰ πόλεις ἐπιγραμμάτων ( fr. 79
 Pr )· 
 τοῦ πολυκώθωνος τοῦτ’ ἠρίον Ἀρκαδίωνος 
 ἄστεος ὤρθωσαν τᾷδε παρ’ ἀτραπιτῷ 
 υἱῆες Δόρκων καὶ Χαρμύλος. ἔφθιτο δ’ ὡνήρ, 
 ὤνθρωπ᾽, ἐκ χανδῆς ζωροποτῶν κύλικος. 
 Ἐρασίξενον δέ τινα πεπωκέναι πλεῖστόν φησι τὸ ἐπ᾽
 αὐτῷ ἐπίγραμμα ( A. P. VII 454 )· 
 οὐ βαθὺν οἰνοπότην Ἐρασίξενον ἡ δὶς ἐφεξῆς 
 ἀκρήτου φανερῶς ᾤχετ’ ἔχουσα κύλιξ. 
 ἔπινε δὲ πλεῖστον καὶ Ἀλκέτας ὁ Μακεδών, ὥς φησιν
 Ἄριστος ὁ Σαλαμίνιος ( p. 154 M ), καὶ Διότιμος
 ὁ Ἀθηναῖος. οὗτος δὲ καὶ Χώνη ἐπεκαλεῖτο· ἐντιθέμενος γὰρ
 τῷ στόματι χώνην ἀπαύστως ἔπινεν ἐπιχεομένου οἴνου· ὅθεν
 καὶ Χώνη ἐπεκλήθη, ὥς φησι Πολέμων. Κλεομένης δὲ ὁ
 Λακεδαιμόνιος ὅτι καὶ ἀκρατοπότης ἦν προείρηται ( p.
 427 b )· ὅτι δὲ διὰ μέθην ἑαυτὸν καὶ μαχαίρᾳ
 κατέτεμεν Ἡρόδοτος ἱστόρησε ( VI 75 ). καὶ
 Ἀλκαῖος δ’ ὁ ποιητὴς φιλοπότης ἦν, ὡς προεῖπον. Βάτων δ’ ὁ
 Σινωπεὺς ἐν τοῖς περὶ Ἴωνος τοῦ ποιητοῦ ( FHG IV
 350 ) φιλοπότην φησὶ γενέσθαι καὶ ἐρωτικώτατον τὸν
 Ἴωνα. καὶ αὐτὸς δὲ ἐν τοῖς ἐλεγείοις ἐρᾶν μὲν ὁμολογεῖ
 Χρυσίλλης τῆς Κορινθίας, Τελέου δὲ θυγατρός· ἧς καὶ
 Περικλέα τὸν Ὀλύμπιον ἐρᾶν φησι
 Τηλεκλείδης ἐν Ἡσιόδοις ( I 214 K ). Ξέναρχος δ᾽
 ὁ Ῥόδιος διὰ τὴν πολυποσίαν Μετρητὴς ἐπεκαλεῖτο· μνημονεύει
 αὐτοῦ Εὐφορίων ὁ ἐποποιὸς ἐν Χιλιάσι ( fr. 44
 M ).

Χάρης δ’ ὁ Μυτιληναῖος ἐν ταῖς περὶ Ἀλέξανδρον ἱστορίαις
 ( p. 118 M ) περὶ Καλάνου εἰπὼν τοῦ Ἰνδοῦ
 φιλοσόφου, ὅτι ῥίψας ἑαυτὸν εἰς πυρὰν νενημένην ἀπέθανε,
 φησὶν ὅτι καὶ ἐπὶ τῷ μνήματι αὐτοῦ διέθηκεν Ἀλέξανδρος
 γυμνικὸν ἀγῶνα καὶ μουσικὸν ἐγκωμίων. ‘ἔθηκε δέ, φησί, καὶ
 διὰ τὴν φιλοινίαν τῶν Ἰνδῶν καὶ ἀκρατοποσίας ἀγῶνα, καὶ ἦν
 ἆθλον τῷ μὲν πρώτῳ τάλαντον, τῷ δὲ δευτέρῳ τριάκοντα μναῖ
 καὶ τῷ τρίτῳ δέκα. τῶν οὖν πιόντων τὸν οἶνον παραχρῆμα μὲν
 ἐτελεύτησαν ὑπὸ τοῦ ψύχους τριάκοντα καὶ πέντε, μικρὸν δὲ
 διαλιπόντες ἐν ταῖς σκηναῖς ἕξ. ὁ δὲ πλεῖστον πιὼν καὶ
 νικήσας ἔπιε μὲν ἀκράτου χοᾶς τέσσαρας καὶ τὸ τάλαντον
 ἔλαβεν, ἐπεβίωσε δὲ ἡμέρας τέσσαρας· ἐκαλεῖτο δὲ Πρόμαχος.’
 Τίμαιος δέ φησιν ( FHG I 225 ) ὡς ‘Διονύσιος ὁ
 τύραννος τῇ τῶν Χοῶν ἑορτῇ τῷ πρώτῳ ἐκπιόντι χοᾶ ἆθλον
 ἔθηκε στέφανον χρυσοῦν· καὶ ὅτι πρῶτος ἐξέπιε Ξενοκράτης ὁ
 φιλόσοφος καὶ λαβὼν τὸν χρυσοῦν στέφανον καὶ ἀναλύων τῷ
 Ἑρμῇ τῷ ἱδρυμένῳ ἐπὶ τῆς αὐλῆς ἐπέθηκεν, ᾧπερ εἰώθει καὶ
 τοὺς ἀνθινοὺς ἑκάστοτε ἐπιτιθέναι στεφάνους ἑσπέρας
 ἀπαλλασσόμενος ὡς αὑτόν. καὶ ἐπὶ τούτῳ ἐθαυμάσθη.’ τὴν δὲ
 τῶν Χοῶν ἑορτὴν τὴν Ἀθήνησιν ἐπιτελουμένην Φανόδημός φησι
 ( FHG I 368 ) Δημοφῶντα τὸν βασιλέα ....
 βουλόμενον ὑποδέξασθαι παραγενόμενον τὸν Ὀρέστην Ἀθήναζε. πρὸς δὲ τὰ ἱερὰ οὐ θέλων αὐτὸν
 προσιέναι οὐδ’ ὁμόσπονδον γενέσθαι μήπω δικασθέντα ἐκέλευσε
 συγκλεισθῆναί τε τὰ ἱερὰ καὶ χοᾶ οἴνου ἑκάστῳ παρατεθῆναι,
 τῷ πρώτῳ ἐκπιόντι εἰπὼν ἆθλον δοθήσεσθαι πλακοῦντα.
 παρήγγειλέ τε καὶ τοῦ πότου παυσαμένους τοὺς μὲν στεφάνους
 οἷς ἐστεφάνωντο πρὸς τὰ ἱερὰ μὴ τιθέναι διὰ τὸ ὁμορόφους
 γενέσθαι τῷ Ὀρέστῃ, περὶ δὲ τὸν χοᾶ τὸν ἑαυτοῦ ἕκαστον
 περιθεῖναι καὶ τῇ ἱερείᾳ ἀποφέρειν τοὺς στεφάνους πρὸς τὸ
 ἐν Λίμναις τέμενος, ἔπειτα θύειν ἐν τῷ ἱερῷ τὰ ἐπίλοιπα.
 καὶ ἔκτοτε τὴν ἑορτὴν κληθῆναι Χοᾶς. τῇ δὲ ἑορτῇ τῶν Χοῶν
 ἔθος ἐστὶν Ἀθήνησι πέμπεσθαι δῶρά τε καὶ τοὺς μισθοὺς τοῖς
 σοφισταῖς, οἵπερ καὶ αὐτοὶ συνεκάλουν ἐπὶ ξένια τοὺς
 γνωρίμους, ὥς φησιν Εὐβουλίδης ὁ διαλεκτικὸς ἐν δράματι
 Κωμασταῖς οὕτως ( II 431 K )· 
 σοφιστιᾷς, κάκιστε, καὶ Χοῶν δέῃ 
 τῶν μισθοδώρων, οὐκ ἀδείπνων ἐν τρυφῇ.

Ἀντίγονος δ’ ὁ Καρύστιος ἐν τῷ περὶ τοῦ Διονυσίου βίου τοῦ
 Ἡρακλεώτου τοῦ ἐπικληθέντος Μεταθεμένου φησὶ ( p. 126
 Wil ) τὸν Διονύσιον τοῖς οἰκέταις συνεορτάζοντα ἐν
 τῇ τῶν Χοῶν ἑορτῇ καὶ μὴ δυνάμενον διὰ γῆρας χρῆσθαι ᾗ
 παρειλήφεσαν ἑταίρᾳ ὑποστρέψαντα εἰπεῖν πρὸς τοὺς
 συνδειπνοῦντας· 
 Od. 22.152 
 
 οὐ δύναμαι τανύσαι, λαβέτω δὲ καὶ ἄλλος. 
 
 ἦν δὲ ὁ Διονύσιος ἔτι ἐκ νέου, ὥς φησι Νικίας ὁ Νικαεὺς ἐν ταῖς Διαδοχαῖς, πρὸς τὰ
 ἀφροδίσια ἐκμανὴς καὶ πρὸς τὰς δημοσίας εἰσῄει παιδίσκας
 ἀδιαφόρως. καί ποτε πορευόμενος μετά τινων γνωρίμων ὡς
 ἐγένετο κατὰ τὸ παιδισκεῖον, εἰς ὃ τῇ προτεραίᾳ παρεληλυθὼς
 ὤφειλε χαλκοῦς, ἔχων τότε κατὰ τύχην ἐκτείνας τὴν χεῖρα
 πάντων ὁρώντων ἀπεδίδου. Ἀνάχαρσις δ’ ὁ Σκύθης παρὰ
 Περιάνδρῳ τεθέντος ἄθλου περὶ τοῦ πίνειν ᾔτησε τὸ
 νικητήριον πρῶτος μεθυσθεὶς τῶν συμπαρόντων, ὡς ὄντος
 τέλους τούτου καὶ τῆς ἐν τῷ πότῳ νίκης ὥσπερ καὶ τῆς ἐν τῷ
 τρέχειν. Λακύδης δὲ καὶ Τίμων οἱ φιλόσοφοι κληθέντες πρός
 τινα τῶν γνωρίμων ἐπὶ δύο ἡμέρας καὶ βουλόμενοι
 συμπεριφέρεσθαι τοῖς παροῦσιν ἔπινον προθυμότερον. τῇ μὲν
 οὖν πρώτῃ τῶν ἡμερῶν ὁ Λακύδης ἀπῄει πρότερος ἐπιπολάσαντος
 αὐτῷ τοῦ ποτοῦ, καὶ ὁ Τίμων ὁρῶν αὐτὸν ἀπιόντα ἔφη· 
 Il. 23.393 
 
 ἠράμεθα μέγα κῦδος, ἐπέφνομεν Ἕκτορα δῖον. 
 
 τῇ δ’ ὑστεραίᾳ προαπιόντος τοῦ Τίμωνος διὰ τὸ μὴ
 δυνηθῆναι ἐκπιεῖν τὴν προποθεῖσαν αὐτῷ κύλικα ὁ Λακύδης
 ἰδὼν αὐτὸν ἐπανάγοντα εἶπε· 
 Il. 6.127 
 
 δυστήνων δέ τε παῖδες ἐμῷ μένει ἀντιόωσιν.

Μυκερῖνον δὲ τὸν Αἰγύπτιον ὁ Ἡρόδοτος ἱστορεῖ διὰ τῆς
 δευτέρας ( c. 133 ) ἀκούσαντα παρὰ τῶν μάντεων
 ὅτι ὀλιγοχρόνιός ἐστι, λύχνα ποιησάμενον πολλὰ ὁπότε
 γένοιτο νὺξ πίνειν καὶ εὐπαθεῖν οὔτε ἡμέρας οὔτε νυκτὸς
 ἀνιέντα· καὶ εἰς τὰ ἕλεα δὲ καὶ τὰ ἄλση νεμόμενον, ἔτι τε
 ὅπου πύθοιτο ἡβητήρια εἶναι μεθύσκεσθαι. καὶ Ἄμασιν δὲ τὸν
 καὶ αὐτὸν Αἰγυπτίων βασιλέα Ἡρόδοτος πολλὰ πεπωκέναι φησίν.
 Ἑρμείας δ’ ὁ Μηθυμναῖος ἐν τρίτῃ
 Σικελικῶν ( FHG II 80 ) φιλοπότην φησὶ γενέσθαι
 Νικοτέλη τὸν Κορίνθιον. Φαινίας δὲ ὁ Ἐρέσιος ἐν τῷ
 ἐπιγραφομένῳ Τυράννων ἀναίρεσις ἐκ τιμωρίας Σκόπαν φησὶ
 ( FHG II 298 ) τὸν Κρέοντος μὲν υἱόν, Σκόπα
 δὲ τοῦ παλαιοῦ ὑιδοῦν φιλοποτοῦντα διατελέσαι καὶ τὴν
 ἐπάνοδον τὴν ἀπὸ τῶν συμποσίων ποιεῖσθαι ἐπὶ θρόνου
 καθήμενον καὶ ὑπὸ τεσσάρων βασταζόμενον οὕτως οἴκαδε
 ἀπιέναι. Φύλαρχος δὲ ἐν τῇ ἕκτῃ τῶν ἱστοριῶν ( FHG I
 336 ) Ἀντίοχόν φησι τὸν βασιλέα φίλοινον γενόμενον
 μεθύσκεσθαί τε καὶ κοιμᾶσθαι ἐπὶ πλέον, εἶθ’ ἑσπέρας πάλιν
 ἀφυπνιζόμενον ἐπιπίνειν. ‘ἐχρημάτιζέ τε, φησί, νήφων μὲν
 βραχέα τελέως, μεθύων δὲ τὰ πολλά. διὸ περὶ αὐτὸν δύο ἦσαν
 οἱ διοικοῦντες τὴν βασιλείαν, Ἄριστος καὶ Θεμίσων, Κύπριοι
 μὲν γένος καὶ ἀδελφοί, ἐρώμενοι δὲ ἀμφότεροι τοῦ
 Ἀντιόχου.’

πολυπότης δὲ ἦν καὶ Ἀντίοχος ὁ βασιλεὺς ὁ κληθεὶς Ἐπιφανής,
 ὁ ὁμηρεύσας παρὰ Ῥωμαίοις, ὃν ἱστορεῖ Πτολεμαῖος ὁ
 Εὐεργέτης ἐν τῷ τρίτῳ τῶν ὑπομνημάτων κἀν τῷ πέμπτῳ
 ( FHG III 186 ) φάσκων αὐτὸν εἰς τοὺς
 Ἰνδικοὺς κώμους καὶ μέθας τραπέντα πολλὰ ἀναλίσκειν. καὶ τὰ
 περιλειπόμενα δὲ τῶν χρημάτων μεθ’ ἡμέραν κωμάζων ὁτὲ μὲν
 ἐξέχει, ἄλλοτε δὲ ἐν ταῖς δημοσίαις ὁδοῖς ἱστάμενος ἔλεγε·
 ‘τίνι ἡ τύχη δίδωσι, λαβέτω.’ καὶ ῥίψας τὸ ἀργύριον ᾤχετο.
 πολλάκις δὲ καὶ πλεκτὸν στέφανον ῥόδων ἔχων ἐπὶ τῆς κεφαλῆς
 καὶ χρυσοϋφῆ τήβενναν φορῶν μόνος ἐρέμβετο λίθους ὑπὸ μάλης
 ἔχων, οἷς ἔβαλλε τῶν ἰδιωτῶν τοὺς ἀκολουθοῦντας αὐτῷ ἐλούετο δὲ καὶ εἰς τοὺς κοινοὺς
 λουτρῶνας μύροις ἀλειφόμενος, ὅτε καί ποτε συνιδών τις
 αὐτὸν ἰδιώτης ἔφη ‘μακάριος εἶ, ὦ βασιλεῦ, πολυτελὲς
 ὄζεις.’ καὶ ὃς ἡσθεὶς ‘ἐγώ σε, φησίν, ὑπέρκορον τούτου
 ποιήσω.’ καὶ κατὰ τῆς κεφαλῆς αὐτοῦ ὑδρίσκην ὑπὲρ δύο χοᾶς
 ἔχουσαν παχέος μύρου καταχυθῆναι ἐκέλευσεν, ὡς καὶ τὸ
 πλῆθος τῶν ἀγοραιοτέρων εἰς τὸ ἐκχυθὲν συγκυλισθῆναι.
 ὀλίσθου τε γενομένου αὐτός τε ὁ Ἀντίοχος ἔπεσε καγχάζων καὶ
 οἱ πλεῖστοι τῶν λουομένων τὸ αὐτὸ ἔπασχον. Πολύβιος δ’ ἐν
 τῇ ἕκτῃ καὶ εἰκοστῇ ( c. 1 ) τῶν ἱστοριῶν καλεῖ
 αὐτὸν Ἐπιμανῆ καὶ οὐκ Ἐπιφανῆ διὰ τὰς πράξεις· ‘οὐ μόνον
 γὰρ μετὰ δημοτῶν ἀνθρώπων κατέβαινεν εἰς ὁμιλίας, ἀλλὰ καὶ
 μετὰ τῶν παρεπιδημούντων ξένων καὶ τῶν εὐτελεστάτων
 συνέπινεν. εἰ δὲ καὶ τῶν νεωτέρων, φησί, αἴσθοιτό τινας
 συνευωχουμένους ὁπουδήποτε, παρῆν μετὰ κερατίου καὶ
 συμφωνίας, ὥστε τοὺς πολλοὺς διὰ τὸ παράδοξον ἀνισταμένους
 φεύγειν. πολλάκις δὲ καὶ τὴν βασιλικὴν ἐσθῆτα ἀποβαλὼν
 τήβενναν ἀναλαβὼν περιῄει τὴν ἀγοράν.’

ἐν δὲ τῇ πρώτῃ καὶ τριακοστῇ ὁ αὐτὸς Πολύβιός φησι
 ( c. 4 ) συντελοῦντα αὐτὸν ἐν τῇ Ἀντιοχείᾳ
 ἀγῶνας συγκαλέσαι πάντας Ἕλληνας καὶ τῶν βουλομένων τοὺς
 πολλοὺς ἐπὶ τὴν θέαν. καὶ πλείστων παραγινομένων ἐν τοῖς
 γυμνασίοις, πάντας ἐκ χρυσῶν ὁλκείων ἤλειφε κροκίνῳ μύρῳ καὶ κινναμωμίνῳ καὶ ναρδίνῳ
 καὶ ἀμαρακίνῳ καὶ ἰρίνῳ. καὶ συγκαλῶν αὐτοὺς εἰς εὐωχίαν
 ποτὲ μὲν χίλια τρίκλινα, ποτὲ δὲ χίλια πεντακόσια
 συνεπλήρου μετὰ πολυτελεστάτης κατασκευῆς. καὶ ὁ χειρισμὸς
 τῆς διακονίας δι’ αὐτοῦ ἐγίνετο· κατὰ γὰρ τὰς εἰσόδους
 ἐφιστάμενος οὓς μὲν εἰσῆγεν, οὓς δ’ ἀνέκλινεν, καὶ τοὺς
 διακόνους δὲ τοὺς τὰς παραθέσεις εἰσφέροντας αὐτὸς εἰσῆγε,
 καὶ περιπορευόμενος οὗ μὲν προσεκάθιζεν, οὗ δὲ
 προσανέπιπτε. καὶ ποτὲ μὲν ἀποθέμενος μεταξὺ τὸν ψωμόν,
 ποτὲ δὲ τὸ ποτήριον ἀνεπήδα καὶ μετανίστατο καὶ περιῄει τὸν
 πότον προπόσεις λαμβάνων ὀρθὸς ἄλλοτε παρ’ ἄλλοις, ἅμα δὲ
 τοῖς ἀκροάμασι προσπαίζων. καὶ ὑπὸ τῶν μίμων εἰσεφέρετο
 ὅλος συγκεκαλυμμένος καὶ ἐτίθετο εἰς τὴν γῆν ὡς εἷς ὢν τῶν
 μίμων· καὶ τῆς συμφωνίας προκαλουμένης ὁ βασιλεὺς
 ἀναπηδήσας ὠρχεῖτο καὶ προσέπαιζε τοῖς μίμοις, ὥστε πάντας
 αἰσχύνεσθαι. τοιαῦτα ἀπεργάζεται τοὺς ταλαιπώρους ἡ πρὸς τῇ
 μέθῃ ἀπαιδευσία.’ φιλοπότης δ’ ἦν καὶ ὁ ὁμώνυμος αὐτῷ
 Ἀντίοχος, ὁ ἐν Μηδίᾳ πρὸς Ἀρσάκην πολεμήσας, ὡς ἱστορεῖ
 Ποσειδώνιος ὁ Ἀπαμεὺς ἐν τῇ ἑκκαιδεκάτῃ τῶν ἱστοριῶν
 ( FHG III 259 ). ἀναιρεθέντος γοῦν αὐτοῦ τὸν
 Ἀρσάκην θάπτοντα αὐτὸν λέγειν· ‘ἔσφηλέν σε, Ἀντίοχε, θάρσος
 καὶ μέθη· ἤλπιζες γὰρ ἐν μεγάλοις ποτηρίοις τὴν Ἀρσάκου
 βασιλείαν ἐκπιεῖν.’

‘Ἀντίοχος δὲ ὁ μέγας ἐπικαλούμενος, ὃν Ῥωμαῖοι 
 καθεῖλον, ὡς ἱστορεῖ Πολύβιος ἐν τῇ εἰκοστῇ
 ( c. 8 ), παρελθὼν εἰς Χαλκίδα τῆς Εὐβοίας
 συνετέλει γάμους, πεντήκοντα μὲν ἔτη
 γεγονὼς καὶ δύο τὰ μέγιστα τῶν ἔργων ἀνειληφώς, τήν τε τῶν
 Ἑλλήνων ἐλευθέρωσιν, ὡς αὐτὸς ἐπηγγέλλετο, καὶ τὸν πρὸς
 Ῥωμαίους πόλεμον. ἐρασθεὶς οὖν παρθένου Χαλκιδικῆς κατὰ τὸν
 τοῦ πολέμου καιρὸν ἐφιλοτιμήσατο γῆμαι αὐτήν, οἰνοπότης ὢν
 καὶ μέθαις χαίρων· ἦν δ’ αὕτη Κλεοπτολέμου μὲν θυγάτηρ ἑνὸς
 τῶν ἐπιφανῶν, κάλλει δὲ πάσας ὑπερβάλλουσα· καὶ τοὺς γάμους
 συντελῶν ἐν τῇ Χαλκίδι αὐτόθι διέτριψε τὸν χειμῶνα, τῶν
 ἐνεστώτων οὐδ’ ἡντινοῦν ποιούμενος πρόνοιαν. ἔθετο δὲ καὶ
 τῇ παιδὶ ὄνομα Εὔβοιαν. ἡττηθεὶς οὖν τῷ πολέμῳ ἔφυγεν εἰς
 Ἔφεσον μετὰ τῆς νεογάμου.’ ἐν δὲ τῇ δευτέρᾳ ὁ αὐτὸς
 Πολύβιος ἱστορεῖ ( c. 4 ) Ἄγρωνα τὸν Ἰλλυριῶν
 βασιλέα ἡσθέντα ἐπὶ τῷ νενικηκέναι τοὺς μέγα φρονοῦντας
 Αἰτωλοὺς πολυπότην ὄντα καὶ εἰς μέθας καὶ εὐωχίας τραπέντα
 πλευρίτιδι ληφθέντα ἀποθανεῖν. ἐν δὲ τῇ ἐνάτῃ καὶ εἰκοστῇ
 ( c. 13 ) ὁ αὐτὸς Γενθίωνά φησι τὸν τῶν
 Ἰλλυριῶν βασιλέα διὰ τὴν πολυποσίαν πολλὰ ποιεῖν ἀσελγῆ
 κατὰ τὸν βίον, νύκτωρ τε αἰεὶ καὶ μεθ’ ἡμέραν μεθύοντα.
 ἀποκτείναντα δὲ καὶ Πλεύρατον τὸν ἀδελφὸν γαμεῖν μέλλοντα
 τὴν Μονουνίου θυγατέρα αὐτὸν γῆμαι τὴν παῖδα καὶ ὠμῶς
 χρῆσθαι τοῖς ἀρχομένοις. καὶ Δημήτριον δέ φησι, τὸν ἐκ τῆς
 Ῥώμης τὴν ὁμηρείαν διαφυγόντα, ἐν τῇ τρίτῃ καὶ τριακοστῇ
 ( c. 19 ) βασιλεύσαντα Σύρων πολυπότην ὄντα
 τὸ πλεῖστον τῆς ἡμέρας μεθύσκεσθαι. Ὀροφέρνην τε ὀλίγον
 χρόνον Καππαδοκίας βασιλεύσαντα καὶ παριδόντα τὰς πατρίους ἀγωγάς φησιν ἐν τῇ τριακοστῇ
 δευτέρᾳ ( c. 25 ) εἰσαγαγεῖν τὴν Ἰακὴν καὶ
 τεχνιτικὴν ἀσωτίαν.

διόπερ ὁ θειότατος Πλάτων καλῶς νομοθετεῖ ἐν τῷ δευτέρῳ
 ( p. 666 a ) ‘τοὺς παῖδας μέχρι ἐτῶν
 ὀκτωκαίδεκα τὸ παράπαν οἴνου μὴ γεύεσθαι· οὐ γὰρ χρὴ πῦρ
 ἐπὶ πῦρ ὀχετεύειν· οἴνου δὲ μετρίου γεύεσθαι μέχρι
 τριάκοντα ἐτῶν, μέθης δὲ καὶ πολυοινίας τὸ παράπαν τὸν νέον
 ἀπέχεσθαι· τετταράκοντα δὲ ἐπιβαίνοντα ἐτῶν ἐν τοῖς
 συσσιτίοις εὐωχηθέντα καλεῖν τούς τε ἄλλους θεοὺς καὶ δὴ
 καὶ Διόνυσον παρακαλεῖν εἰς τὴν τῶν πρεσβυτῶν
 τελετὴν ἅμα καὶ παιδιάν, ἣν τοῖς ἀνθρώποις ἐπίκουρον τῆς
 τοῦ γήρως αὐστηρότητος ἐδωρήσατο τὸν οἶνον φάρμακον, ὥστε
 ἀνηβᾶν ἡμᾶς καὶ δυσθυμίας λήθην γίγνεσθαι.’ καὶ ἑξῆς δέ
 φησι ( 672 b )· ‘λόγος καὶ φήμη ὑπορρεῖ, ὡς ὁ
 θεὸς οὗτος ὑπὸ τῆς μητρυιᾶς Ἥρας διεφορήθη τῆς ψυχῆς τὴν
 γνώμην· διὸ τάς τε βακχείας καὶ τὴν μανικὴν πᾶσαν ἐμβάλλει
 χορείαν τιμωρούμενος, ὅθεν καὶ τὸν οἶνον ἐπὶ τοῦτ’ αὐτὸ
 δεδώρηται.’

Φάλαικος δ’ ἐν τοῖς ἐπιγράμμασι γυναῖκά τινα ἀναγράφει
 πολυπότιν Κλεὼ ὄνομα ( Mein. del. p. 71 )·
 
 χρυσῷ τὸν κροκόεντα περιζώσασα χιτῶνα 
 τόνδε Διωνύσῳ δῶρον ἔδωκε Κλεώ, 
 οὕνεκα συμποσίοισι μετέπρεπεν· ἶσα δὲ πίνειν 
 οὔτις οἱ ἀνθρώπων ἤρισεν οὐδαμά πω. 
 ὅτι δὲ φίλοινον τὸ τῶν γυναικῶν γένος κοινόν. οὐκ
 ἀχαρίτως δὲ καὶ ὁ Ξέναρχος ἐν τῷ
 Πεντάθλῳ γυναῖκά τινα παράγει φρικτότατον ὅρκον ὀμνύουσαν
 τόνδε ( II 470 K )· 
 ἐμοὶ γένοιτο σοῦ ζώσης, τέκνον, 
 ἐλευθέριον πιοῦσαν οἶνον ἀποθανεῖν. 
 παρὰ Ῥωμαίοις δέ, ὥς φησι Πολύβιος ἐν τῇ ἕκτῃ
 ( c. 2, 5 ), ἀπείρηται γυναιξὶ πίνειν οἶνον·
 τὸ δὲ καλούμενον πάσσον πίνουσι. τοῦτο δὲ ποιεῖται μὲν ἐκ
 τῆς ἀσταφίδος καί ἐστι παραπλήσιος πινόμενος τῷ Αἰγοσθενεῖ
 τῷ γλυκεῖ καὶ τῷ Κρητικῷ· διὸ πρὸς τὸ κατεπεῖγον τοῦ δίψους
 χρῶνται αὐτῷ. λαθεῖν δ’ ἐστὶν ἀδύνατον τὴν γυναῖκα πιοῦσαν
 οἶνον· πρῶτον μὲν γὰρ οὐδ’ ἔχει οἴνου κυρείαν ἡ γυνή· πρὸς
 δὲ τούτοις φιλεῖν δεῖ τοὺς συγγενεῖς τοὺς ἑαυτῆς καὶ τοὺς
 τοῦ ἀνδρὸς ἕως ἐξανεψιῶν καὶ τοῦτο ποιεῖν καθ’ ἡμέραν,
 ὁπόταν ἴδῃ πρῶτον. λοιπὸν ἀδήλου τῆς ἐντυχίας οὔσης τίσιν
 ἀπαντήσει φυλάσσεται· τὸ γὰρ πρᾶγμα κἂν γεύσηται μόνον οὐ
 προσδεῖ διαβολῆς. Ἄλκιμος δ’ ὁ Σικελιώτης ἐν τῇ
 ἐπιγραφομένῃ τῶν βίβλων Ἰταλικῇ ( FHG IV 296 )
 πάσας φησὶ τὰς ἐν Ἰταλίᾳ γυναῖκας μὴ πίνειν οἶνον ἀπὸ
 τοιαύτης αἰτίας· ‘Ἡρακλῆς περὶ τὴν Κροτωνιᾶτιν γενόμενος
 ἐπεὶ πρός τινα οἰκίαν οὖσαν παρὰ τὴν ὁδὸν διψῶν ἀφίκετο,
 προσελθὼν ᾔτει πιεῖν ἐντεῦθεν. ἔτυχε δ’ ἡ γυνὴ τοῦ τὴν
 οἰκίαν κεκτημένου πίθον οἴνου λαθραίως ὑποίξασα· καὶ πρὸς
 μὲν τὸν ἄνδρα δεινὸν ἔφη ποιήσειν αὐτόν, εἰ ξένου χάριν τὸν
 πίθον τοῦτον ἀνοίξειεν, ὕδωρ δ’ ἐκέλευσεν αὐτὸν προσενεγκεῖν. Ἡρακλῆς δ’ ἐπὶ θύραις ἑστὼς καὶ
 ἀκούσας ταῦτα τὸν μὲν ἄνδρα αὐτῆς σφόδρα ἐπῄνεσεν, ὃν
 ἐκέλευσεν αὐτὸν παρελθόντα εἴσω σκοπεῖν τὸν πίθον. καὶ ὃς
 εἰσελθὼν λίθινον εὗρε τὸν πίθον γεγονότα. τοῦτο δὲ τὸ
 σημεῖον ἔτι καὶ νῦν ἐστιν ἐν .... ταῖς ἐπιχωρίαις γυναιξὶν
 πάσαις ἐν αἰσχρῷ κεῖσθαι τὸ πίνειν οἶνον διὰ τὴν
 προκειμένην αἰτίαν.’

οἷαι δ’ εἰσὶ παρὰ τοῖς Ἕλλησι μεθύουσαι αἱ γυναῖκες
 παραδίδωσιν Ἀντιφάνης μὲν ἐν τῇ Ἀκοντιζομένῃ οὕτω ( II
 19 K )· 
 γείτων ἐστί τις 
 κάπηλος· οὗτος εὐθὺς ὅταν ἔλθω ποτὲ 
 διψῶσα, μόνος οἶδ’ ὥς γ’ ἐμοὶ κεράννυται. 
 οὔθ’ ὑδαρὲς οὔτ’ ἄκρατον οἶδ’ ἐγώ ποτε 
 πιοῦσα. 
 καὶ ἐν Μύστιδι· γυναῖκες δέ εἰσιν αἱ διαλεγόμεναι
 ( II 78 K )· 
 βούλει καὶ σύ, φιλτάτη, πιεῖν; 
 Β. καλῶς ἔχει μοι. Α. τοιγαροῦν ἐμοὶ 
 φέρε. 
 μέχρι γὰρ τριῶν δεῖν φασι τιμᾶν τοὺς
 θεούς. 
 Ἄλεξις δὲ Ὀρχηστρίδι ( II 358 )· 
 γυναιξὶ δ’ ἀρκεῖ πάντ᾽, ἐὰν οἶνος παρῇ 
 πίνειν διαρκής. Β. ἀλλὰ μήν, νὴ τὼ θεώ, 
 ἔσται γ’ ὅσον ἂν βουλώμεθ᾽, ἔσται καὶ μάλα 
 ἡδύς γ᾽, ὀδόντας οὐκ ἔχων, ἤδη σαπρός, 
 λέγων, γέρων γε δαιμονίως. Α. ἀσπάζομαι 
 
 γραῦν σφίγγα· πρὸς ἐμὲ .... ὡς αἰνίγματα· 
 λέγε καὶ τὰ λοιπά. 
 ἐν δὲ Δὶς πενθοῦντι ( II 316 K )
 Ζωπύρας τινὸς μνημονεύων φησί· 
 καὶ Ζωπύρα, 
 οἰνηρὸν ἀγγεῖον. 
 Ἀντιφάνης Βάκχαις ( II 35 K )· 
 ἐπεὶ δὲ τοῦτ’ οὐκ ἔστι, κακοδαίμων σφόδρα 
 ὅστις γαμεῖ γυναῖκα, πλὴν ἐν τοῖς Σκύθαις· 
 ἐκεῖ μόνον γὰρ οὐδὲ φύετ’ ἄμπελος. 
 Ξέναρχος Πεντάθλῳ ( II 470 K )· 
 ὅρκον δ’ ἐγὼ γυναικὸς εἰς οἶνον γράφω.

Πλάτων Φάωνι διηγούμενος ὅσα διὰ τὸν οἶνον συμβαίνει ταῖς
 γυναιξί φησιν ( I 648 K )· 
 εἶεν, γυναῖκες, ὡς ὑμῖν πάλαι 
 οἶνον γενέσθαι τὴν ἄνοιαν εὔχομαι. 
 ὑμῖν γὰρ οὐδέν, καθάπερ ἡ παροιμία, 
 ἐν τῷ καπήλῳ νοῦς ἐνεῖναί μοι δοκεῖ. 
 εἰ γὰρ Φάωνα δεῖσθ’ ἰδεῖν, προτέλεια δεῖ 
 ὑμᾶς ποιῆσαι πολλὰ πρότερον τοιαδί· 
 πρῶτα μὲν ἐμοὶ γὰρ κουροτρόφῳ προθύεται 
 πλακοῦς ἐνόρχης, ἄμυλος ἐγκύμων, κίχλαι 
 ἑκκαίδεχ’ ὁλόκληροι μέλιτι διαμεμιγμέναι, 
 λαγῷα δώδεκ’ ἐπισέληνα. τἄλλα δὲ 
 ἤδη τάδ’ εὐτελέστατ’ ἐστ᾽ · ἄκουε δή. 
 βολβῶν μὲν Ὀρθάννῃ τρί’ ἡμιεκτέα, 
 
 Κονισάλῳ δὲ καὶ παραστάταιν δυοῖν 
 μύρτων πινακίσκος χειρὶ παρατετιλμένων· 
 λύχνων γὰρ ὀσμὰς οὐ φιλοῦσι δαίμονες. 
 πύργης τετάρτης κυσί τε καὶ κυνηγέταις, 
 Λόρδωνι δραχμή, Κυβδάσῳ τριώβολον, 
 ἥρῳ Κέλητι δέρμα καὶ θυλήματα. 
 ταῦτ’ ἐστι τἀναλώματ᾽. εἰ μὲν οὖν τάδε 
 προσοίσετ᾽, εἰσέλθοιτ’ ἄν· εἰ δὲ μή, μάτην 
 ἔξεστιν ὑμῖν διὰ κενῆς βινητιᾶν. 
 Ἀξιόνικος δ’ ἐν Φιλίννῃ φησί ( II 414
 K )· 
 γυναικὶ δὴ πίστευε μὴ πίνειν ὕδωρ.

καὶ ὅλα δὲ ἔθνη περὶ μέθας διατρίβοντα μνήμης ἠξίωται.
 Βαίτων γοῦν ὁ Ἀλεξάνδρου βηματιστὴς ἐν τῷ ἐπιγραφομένῳ
 Σταθμοὶ τῆς Ἀλεξάνδρου πορείας ( p. 134 M ) καὶ
 Ἀμύντας ἐν τοῖς Σταθμοῖς ( p. 136 M ) τὸ τῶν
 Ταπύρων ἔθνος φησὶν οὕτω φίλοινον εἶναι ὡς καὶ ἀλείμματι
 ἄλλῳ μηδενὶ χρῆσθαι ἢ τῷ οἴνῳ. τὰ δ’ αὐτὰ ἱστορεῖ καὶ
 Κτησίας ἐν τῷ περὶ τῶν κατὰ τὴν Ἀσίαν φόρων ( fr. 97
 M ). οὗτος δὲ καὶ δικαιοτάτους αὐτοὺς λέγει εἶναι.
 Ἁρμόδιος δὲ ὁ Λεπρεάτης ἐν τῷ περὶ τῶν παρὰ Φιγαλεῦσι
 νομίμων ( FHG IV 411 ) φιλοπότας φησὶ γενέσθαι
 Φιγαλεῖς Μεσσηνίοις ἀστυγείτονας ὄντας καὶ ἀποδημεῖν
 ἐθισθέντας. Φύλαρχος δ’ ἐν ἕκτῃ ( FHG I 336 )
 Βυζαντίους οἰνόφλυγας ὄντας ἐν τοῖς καπηλείοις οἰκεῖν,
 ἐκμισθώσαντας τοὺς ἑαυτῶν θαλάμους μετὰ τῶν γυναικῶν τοῖς
 ξένοις, πολεμίας σάλπιγγος οὐδὲ ἐν ὕπνοις ὑπομένοντας
 ἀκοῦσαι. διὸ καὶ πολεμουμένων ποτὲ
 αὐτῶν καὶ οὐ προσκαρτερούντων τοῖς τείχεσι Λεωνίδης ὁ
 στρατηγὸς ἐκέλευσε τὰ καπηλεῖα ἐπὶ τῶν τειχῶν σκηνοπηγεῖν,
 καὶ μόλις ποτὲ ἐπαύσαντο λιποτακτοῦντες, ὥς φησι Δάμων ἐν
 τῷ περὶ Βυζαντίου ( FHG IV 377 )· Μένανδρος δ᾽
 ἐν Ἀρρηφόρῳ ἢ Αὐλητρίδι ( IV 88 M )· 
 πάντας μεθύσους τοὺς ἐμπόρους 
 ποεῖ τὸ Βυζάντιον. ὅλην ἐπίνομεν 
 τὴν νύκτα διὰ σὲ καὶ σφόδρ’ ἄκρατον, μοὶ δοκῶ· 
 ἀνίσταμαι γοῦν τέτταρας κεφαλὰς ἔχων. 
 κωμῳδοῦνται δὲ ὡς μέθυσοι Ἀργεῖοι μὲν καὶ
 Τιρύνθιοι ὑπὸ Ἐφίππου ἐν Βουσίριδι ( II 251 K ).
 ποιεῖ δὲ τὸν Ἡρακλέα λέγοντα· 
 οὐκ οἶσθά μ’ ὄντα, πρὸς θεῶν, Τιρύνθιον 
 Ἀργεῖον; οἳ μεθύοντες αἰεὶ τὰς μάχας 
 πάσας μάχονται. Β. τοιγαροῦν φεύγουσ’ ἀεί. 
 Μιλησίους δ’ Εὔβουλος ἐν Κατακολλωμένῳ ὑβριστὰς
 εἶναί φησι μεθυσθέντας ( II 181 K ). Πολέμων δὲ
 ἐν τῷ περὶ τῶν κατὰ πόλεις ἐπιγραμμάτων περὶ Ἠλείων λέγων
 παρατίθεται τόδε τὸ ἐπίγραμμα ( fr. 80 Pr )·
 
 Ἦλις καὶ μεθύει καὶ ψεύδεται· οἷος ἑκάστου 
 οἶκος, τοιαύτη καὶ συνάπασα πόλις.

Θεόπομπος δ’ ἐν τῇ δευτέρᾳ καὶ εἰκοστῇ ( FHG I
 304 ) περὶ Χαλκιδέων ἱστορῶν τῶν ἐν Θρᾴκῃ φησίν·
 ‘ἐτύγχανον γὰρ τῶν μὲν βελτίστων ἐπιτηδευμάτων ὑπερορῶντες,
 ἐπὶ δὲ τοὺς πότους καὶ ῥᾳθυμίαν καὶ πολλὴν ἀκολασίαν
 ὡρμηκότες ἐπιεικῶς.’ ὅτι δ’ εἰσὶ πάντες 
 οἱ Θρᾷκες πολυπόται κοινόν . διὸ καὶ Καλλίμαχος
 ἔφη ( fr. 109 )· 
 καὶ γὰρ ὃ Θρηικίην μὲν ἀπέστυγε χανδὸν ἄμυστιν 
 οἰνοποτεῖν, ὀλίγῳ δ’ ἥδετο κισσυβίῳ. 
 ἐν δὲ τῇ πεντηκοστῇ ὁ Θεόπομπος περὶ Μηθυμναίων
 τάδε λέγει ( FHG I 321 )· ‘καὶ τὰ μὲν ἐπιτήδεια
 προσφερομένους πολυτελῶς, μετὰ τοῦ κατακεῖσθαι καὶ πίνειν,
 ἔργον δ’ οὐδὲν ἄξιον τῶν ἀναλωμάτων ποιοῦντας. ἔπαυσεν οὖν
 αὐτοὺς τούτων Κλεομένης ὁ τύραννος, ὁ καὶ τὰς μαστροποὺς
 τὰς εἰθισμένας προαγωγεύειν τὰς ἐλευθέρας γυναῖκας
 καὶ τρεῖς ἢ τέτταρας τὰς ἐπιφανέστατα
 πορνευομένας ἐνδήσας εἰς σάκκους καταποντίσαι τισὶν
 προστάξας.’ καὶ Ἕρμιππος δὲ ἐν τοῖς περὶ τῶν ἑπτὰ σοφῶν
 Περίανδρον τὸ αὐτὸ ποιῆσαι. ἐν δὲ τῇ δευτέρᾳ τῶν Φιλιππικῶν
 ( FHG I 284 ) ‘Ἰλλυριοί, φησί, δειπνοῦσι
 καθήμενοι καὶ πίνουσιν, ἄγουσι δὲ καὶ τὰς γυναῖκας εἰς τὰς
 συνουσίας· καὶ καλὸν αὐταῖς προπίνειν οἷς ἂν τύχωσι τῶν
 παρόντων. ἐκ δὲ τῶν συμποσίων αὗται τοὺς ἄνδρας ἀπάγουσι.
 καὶ κακόβιοι δὲ πάντες εἰσὶ καὶ ζώννυνται τὰς κοιλίας
 ζώναις πλατείαις ὅταν πίνωσι. καὶ τοῦτο μὲν πρῶτον μετρίως
 ποιοῦσιν, ἐπειδὰν δὲ σφοδρότερον πίνωσι, μᾶλλον αἰεὶ
 συνάγουσι τὴν ζώνην. Ἀρδιαῖοι δέ, φησί, κέκτηνται
 προσπελατῶν ὥσπερ εἱλώτων τριάκοντα μυριάδας. καθ’ ἑκάστην
 δὲ ἡμέραν μεθύουσιν καὶ ποιοῦνται
 συνουσίας καὶ διάκεινται πρὸς ἐδωδὴν καὶ πόσιν
 ἀκρατέστερον. διὸ καὶ Κελτοὶ πολεμοῦντες αὐτοῖς καὶ εἰδότες
 αὐτῶν τὴν ἀκρασίαν παρήγγειλαν ἅπασι τοῖς στρατιώταις
 δεῖπνον ὡς λαμπρότατον παρασκευάσαντας κατὰ σκηνὴν ἐμβαλεῖν
 εἰς τὰ σιτία πόαν τινὰ φαρμακώδη δυναμένην διακόπτειν τὰς
 κοιλίας καὶ διακαθαίρειν. γενομένου δὲ τούτου οἳ μὲν αὐτῶν
 καταληφθέντες ὑπὸ τῶν Κελτῶν ἀπώλοντο, οἳ δὲ καὶ εἰς τοὺς
 ποταμοὺς αὑτοὺς ἔρριψαν, ἀκράτορες τῶν γαστέρων
 γενόμενοι.’

τοιαῦτα πολλὰ ἐφεξῆς καταλέξαντος τοῦ Δημοκρίτου ὁ
 Ποντιανὸς ἔφη πάντων τούτων εἶναι τῶν δεινῶν μητρόπολιν τὸν
 οἶνον, δι’ ὃν καὶ τὰς μέθας καὶ τὰς μανίας, ἔτι δὲ καὶ τὰς
 παροινίας γίνεσθαι· ‘οὗ τοὺς ἐκπαθῶς μεταλαμβάνοντας οὐ
 κακῶς ὁ Χαλκοῦς ἐπικαλούμενος Διονύσιος ἐν τοῖς ἐλεγείοις
 κυλίκων ἐρέτας ἔφη ( fr. 5 B )· 
 καί τινες οἶνον ἄγοντες ἐν εἰρεσίᾳ Διονύσου 
 συμποσίου ναῦται καὶ κυλίκων ἐρέται 
 .... περὶ τοῦδε· τὸ γὰρ φίλον οὐκ ἀπόλωλε. 
 Ἄλεξις δ’ ἐν Κουρίδι περί τινος πλέον πίνοντος
 διαλεγόμενός φησιν ( II 334 K )· 
 ὁ μὲν οὖν ἐμὸς υἱός, οἷον ὑμεῖς ἀρτίως 
 εἴδετε, τοιοῦτος γέγονεν, Οἰνοπίων τις ἢ 
 Μάρων τις ἢ Κάπηλος ἤ τις Τιμοκλῆς· 
 μεθύει γάρ· οὐδὲν ἕτερον. ὁ δ’ ἕτεροσ — τί ἂν 
 τύχοιμ’ ὀνομάσας; βῶλος, ἄροτρον, γηγενὴς 
 ἄνθρωπος. 
 χαλεπὸν οὖν ἐστιν, ἄνδρες φίλοι, τὸ μεθύειν· καὶ
 καλῶς πρὸς τοὺς οὕτως λάπτοντας τὸν
 οἶνον ὁ αὐτὸς Ἄλεξις ἐν Ὀπώρᾳ (ἑταίρας δ’ ὄνομα τὸ δρᾶμα
 ἔχει) φησίν ( II 358 K )· 
 οἶνον πολὺν 
 οὐ κεκραμένον σὺ πίνεις μεστὸς ὢν κοὐκ
 ἐξεμεῖς. 
 κἀν Δακτυλίῳ ( p. 312 )· 
 εἶτ’ οὐχ ἁπάντων ἐστὶ τὸ μεθύειν κακὸν 
 μέγιστον ἀνθρώποισι καὶ βλαβερώτατον; 
 κἀν Ἐπιτρόπῳ δ’ ἔφη ( p. 323 )· 
 πολὺς γὰρ οἶνος πόλλ’ ἁμαρτάνειν ποεῖ. 
 Κρώβυλός τ’ ἐν Ἀπολιπούσῃ ( IV 566 M )·
 
 τὸ γὰρ ἐνδελεχῶς μεθύειν τίν’ ἡδονὴν ἔχει; 
 ἀποστεροῦντα ζῶνθ’ ἑαυτὸν τοῦ φρονεῖν, 
 ὃ μέγιστον ἡμῶν ἀγαθὸν ἔσχεν ἡ φύσις. 
 οὐ χρὴ οὖν μεθύειν. καὶ γὰρ ‘ ὅταν 
 δημοκρατουμένη πόλις, φησὶν ὁ Πλάτων ἐν ηʹ 
 Πολιτείας ( p. 562c ) ἐλευθερίας διψήσασα κακῶν
 οἰνοχόων προστατούντων τύχῃ καὶ πορρωτέρω τοῦ δέοντος
 ἀκράτου αὐτῆς μεθυσθῇ, τοὺς ἄρχοντας δή, ἂν μὴ πάνυ πρᾷοι
 ὦσι καὶ πολλὴν παρέχωσι τὴν ἐλευθερίαν, κολάζει αἰτιωμένη
 ὡς μιαρούς τε καὶ ὀλιγαρχικούς, τοὺς δὲ κατηκόους τῶν
 ἀρχόντων προπηλακίζει.’ ἐν δὲ τῷ τῶν Νόμων ἕκτῳ φησί
 ( p. 773c )· ‘τὴν πόλιν εἶναι δεῖ δίκην
 κεκραμένην κρατῆρος, οὗ μαινόμενος μὲν ὁ οἶνος ἐγκεχυμένος
 ζεῖ, κολαζόμενος δὲ ὑπὸ νήφοντος ἑτέρου θεοῦ καλὴν
 κοινωνίαν λαβὼν ἀγαθὸν πῶμα καὶ μέτριον ἀπεργάζεται.’

τὸ γὰρ παροινεῖν ἐκ τοῦ μεθύειν γίνεται· διὸ καὶ Ἀντιφάνης
 ἐν Ἀρκαδίᾳ φησίν ( II 26 K ) 
 
 οὔτε γὰρ νήφοντα δεῖ 
 οὐδαμοῦ, πάτερ, παροινεῖν, οὔθ’ ὅταν πίνειν δέῃ 
 νοῦν ἔχειν. ὅστις δὲ μεῖζον ἢ κατ’ ἄνθρωπον
 φρονεῖ, 
 μικρῷ πεποιθὼς ἀθλίῳ νομίσματι 
 εἰς ἄφοδον ἐλθὼν ὅμοιον πᾶσιν αὑτὸν ὄψεται ... 
 ἂν σκοπῇ τὰ τῶν ἰατρῶν τοῦ βίου τεκμήρια 
 τὰς φλέβας θ᾽ ὅποι φέρονται, τὰς ἄνω καὶ
 τὰς κάτω 
 τεταμένας, δι’ ὧν ὁ θνητὸς πᾶς κυβερνᾶται βίος. 
 ἐν δὲ Αἰόλῳ διαβάλλων ὅσα δεινὰ πράττουσιν οἱ
 πλέον πίνοντές φησι ( p. 17 )· 
 Μακαρεὺς ἔρωτι τῶν ὁμοσπόρων μιᾶς 
 πληγεὶς τέως μὲν ἐπεκράτει τῆς συμφορᾶς 
 κατεῖχέ θ’ αὑτόν· εἶτα παραλαβών ποτε 
 οἶνον στρατηγόν, ὃς μόνος θνητῶν ἄγει 
 τὴν τόλμαν εἰς τὸ πρόσθε τῆς εὐβουλίας, 
 νύκτωρ ἀναστὰς ἔτυχεν ὧν ἠβούλετο. 
 καλῶς οὖν ἄρα καὶ Ἀριστοφάνης Ἀφροδίτης γάλα τὸν
 οἶνον ἔφη εἰπών ( I 543 K )· 
 ἡδύς γε πίνειν οἶνος Ἀφροδίτης γάλα, 
 ὃν πολὺν σπῶντες ἔνιοι παρανόμων ἀφροδισίων ὄρεξιν
 λαμβάνουσιν.

Ἡγήσανδρος δ’ ὁ Δελφὸς καὶ ἐξοίνους τινὰς κέκληκε λέγων
 οὕτως ( FHG IV 417 )· ‘Κόμων καὶ Ῥοδοφῶν τῶν ἐν
 Ῥόδῳ πολιτευσαμένων ὄντες ἦσαν ἔξοινοι. καὶ ὁ Κόμων εἰς
 κυβευτὴν σκώπτων τὸν Ῥοδοφῶντα ἔλεγεν· 
 Il. 8.102 
 
 ὦ γέρον, ἦ μάλα δή σε νέοι τείρουσι κυβευταί. 
 
 Ῥοδοφῶν τε ἐκείνῳ τὴν περὶ τὰς γυναῖκας
 σπουδὴν καὶ τὴν ἀκρασίαν ὠνείδιζεν
 οὐδεμιᾶς ἀπεχόμενος λοιδορίας.’ Θεόπομπος δ’ ἐν τῇ
 ἑκκαιδεκάτῃ τῶν ἱστοριῶν περὶ ἄλλου Ῥοδίου διαλεγόμενός
 ( FHG I 300 ) φησι· ‘τοῦ δὲ Ἡγησιλόχου τὰ μὲν
 ἀχρείου γεγονότος ὑπὸ οἰνοφλυγίας καὶ κύβων καὶ παντάπασιν
 οὐκ ἔχοντος ἀξίωμα παρὰ τοῖς Ῥοδίοις, ἀλλὰ διαβεβλημένου
 διὰ τὴν ἀσωτίαν τὴν τοῦ βίου καὶ παρὰ τοῖς ἑταίροις καὶ
 παρὰ τοῖς ἄλλοις πολίταις.’ εἶθ’ ἑξῆς λέγων περὶ τῆς
 ὀλιγαρχίας ἣν κατεστήσατο μετὰ τῶν φίλων ἐπιφέρει· ‘καὶ
 πολλὰς μὲν γυναῖκας εὐγενεῖς καὶ τῶν πρώτων ἀνδρῶν ᾔσχυναν,
 οὐκ ὀλίγους δὲ παῖδας καὶ νεανίσκους διέφθειραν· εἰς τοῦτο
 δὲ προέβησαν ἀσελγείας, ὥστε καὶ κυβεύειν ἠξίωσαν πρὸς
 ἀλλήλους περὶ τῶν γυναικῶν τῶν ἐλευθέρων καὶ διωμολογοῦντο
 τοὺς ἐλάττω τοῖς ἀστραγάλοις βάλλοντας ἥντινα χρὴ τῶν
 πολιτίδων τῷ νικῶντι εἰς συνουσίαν ἀγαγεῖν, οὐδεμίαν
 ὑπεξαιρούμενοι πρόφασιν, ἀλλ’ ὅπως ἂν ἕκαστος
 εἴη δυνατὸς πείθων ἢ βιαζόμενος, οὕτω προστάττοντες ἄγειν.
 καὶ ταύτην τὴν κυβείαν ἔπαιζον μὲν καὶ τῶν ἄλλων Ῥοδίων
 τινές, ἐπιφανέστατα δὲ καὶ πλειστάκις αὐτὸς ὁ Ἡγησίλοχος ὁ
 προστατεῖν τῆς πόλεως ἀξιῶν.’ ‘Ἀνθέας δὲ ὁ Λίνδιος,
 συγγενὴς δὲ εἶναι φάσκων Κλεοβούλου τοῦ σοφοῦ, ὥς φησι
 Φιλόμνηστος ἐν τῷ περὶ τῶν ἐν Ῥόδῳ Σμινθείων ( FHG IV
 477 ), πρεσβύτερος καὶ εὐδαίμων ἄνθρωπος εὐφυής τε
 περὶ ποίησιν ὢν πάντα τὸν βίον ἐδιονυσίαζεν, ἐσθῆτά τε.
 Διονυσιακὴν φορῶν καὶ πολλοὺς τρέφων συμβάκχους, ἐξῆγέν τε
 κῶμον αἰεὶ μεθ’ ἡμέραν καὶ νύκτωρ. καὶ 
 πρῶτος εὗρε τὴν διὰ τῶν συνθέτων ὀνομάτων ποίησιν, ᾗ
 Ἀσωπόδωρος ὁ Φλιάσιος ὕστερον ἐχρήσατο ἐν τοῖς καταλογάδην
 ἰάμβοις. οὗτος δὲ καὶ κωμῳδίας ἐποίει καὶ ἄλλα πολλὰ ἐν
 τούτῳ τῷ τρόπῳ τῶν ποιημάτων, ἃ ἐξῆρχε τοῖς μεθ’ αὑτοῦ
 φαλλοφοροῦσι.’

τούτων ἀκούσας ὁ Οὐλπιανὸς ‘ὁ δὲ πάροινος, ἔφη, καλέ μου
 Ποντιανέ, παρὰ τίνι κεῖται;’ καὶ ὃς ἔφη· 
 ἀπολεῖς μ’ ἐρωτῶν — κατὰ τὸν καλὸν Ἀγάθωνα 
 ( fr. 13 N ) — 
 καὶ σὺ χὠ νέος τρόπος, 
 ἐν οὐ πρέποντι τοῖς λόγοισι χρώμενος. 
 ἐπεὶ δὲ πάντων ἡμᾶς εὐθύνας σοι διδόναι κέκριται,
 Ἀντιφάνης ἐν Λυδῷ εἴρηκε ( II 70 K )· 
 Κολχὶς ἄνθρωπος πάροινος. 
 σὺ δὲ παροινῶν καὶ μεθύων οὐδέπω κόρον ἔχεις οὐδ᾽
 ἐπὶ νοῦν λαμβάνεις ὅτι ὑπὸ μέθης ἀπέθανεν Εὐμένης ὁ
 Περγαμηνὸς ὁ Φιλεταίρου τοῦ Περγάμου βασιλεύσαντος
 ἀδελφιδοῦς, ὡς ἱστορεῖ Κτησικλῆς ἐν τρίτῳ Χρόνων ( FHG
 IV 375 ). ἀλλ’ οὐ Περσεὺς ὁ ὑπὸ Ῥωμαίων
 καθαιρεθείς· κατ’ οὐδὲν γὰρ τὸν πατέρα Φίλιππον. ἐμιμήσατο.
 οὔτε γὰρ περὶ γυναῖκας ἐσπουδάκει οὔτε φίλοινος ἦν, ἀλλὰ
 καὶ οὐ μόνον αὐτὸς μέτριον ἔπινε δειπνῶν, ἀλλὰ καὶ οἱ
 συνόντες αὐτῷ φίλοι, ὡς ἱστορεῖ Πολύβιος ἐν τῇ ἕκτῃ καὶ
 εἰκοστῇ ( om. Hu ). σὺ δέ, ὦ Οὐλπιανέ,
 ἀρρυθμοπότης μὲν εἶ κατὰ τὸν Φλιάσιον Τίμωνα — οὕτως γὰρ
 ἐκεῖνος ὠνόμασε τοὺς τὸν πολὺν σπῶντας οἶνον ἄκρατον ἐν τῷ
 δευτέρῳ τῶν Σίλλων ( fr. 46 W )· 
 ἠὲ βαρὺν βουπλῆγα τομώτερον ἢ Λυκόοργος, 
 
 ὅς ῥα Διωνύσου ἀρρυθμοπότας ἐπέκοπτεν, 
 ἐκ δὲ ῥυτὰ ῥίπτασκεν ἀπληστοίνους τ’ ἀρυταίνασ — 
 οὐ ποτικὸς δέ. ὠνόμασε δὲ ποτικὸν Ἀλκαῖος
 Γανυμήδει οὕτως ( I 758 K ).... ὅτι δὲ τὸ
 μεθύειν καὶ τὰς ὄψεις ἡμῶν πλανᾷ σαφῶς ἔδειξεν Ἀνάχαρσις
 δι’ ὧν εἴρηκε, δηλώσας ὅτι ψευδεῖς δόξαι τοῖς μεθύουσι
 γίγνονται. συμπότης γάρ τις ἰδὼν αὐτοῦ τὴν γυναῖκα ἐν τῷ
 συμποσίῳ ἔφη· ‘ὦ Ἀνάχαρσι, γυναῖκα γεγάμηκας αἰσχράν.’ καὶ
 ὃς ἔφη· ‘πάνυ γε κἀμοὶ δοκεῖ· ἀλλά μοι ἔγχεον, ὦ παῖ,
 ποτήριον ἀκρατέστερον, ὅπως αὐτὴν καλὴν ποιήσω.’

μετὰ ταῦτα ὁ Οὐλπιανὸς προπιών τινι τῶν ἑταίρων ἔφη· ‘ἀλλὰ
 κατὰ τὸν Ἀντιφάνην, ὦ φιλότης ὃς ἐν Ἀγροίκοις φησίν
 ( II 13 K )· 
 ὅλην μύσας ἔκπινε. Β. μέγα τὸ φορτίον. 
 Α. οὐχ ὅστις αὐτῆς ἐστιν ἐμπείρως ἔχων, 
 πῖθι οὖν, ὦ ἑταῖρε. καὶ 
 μὴ μεστὰς ἀεὶ 
 ἕλκωμεν, 
 — ὁ αὐτός φησιν Ἀντιφάνης ἐν τῷ Τραυματίᾳ
 ( II 101 K ) — 
 ἀλλὰ καὶ λογίσκος εἰς μέσον 
 παταξάτω τις καί τι καὶ μελίσκιον, 
 στροφὴ λόγων παρελθέτω τις. ἡδύ τοι 
 ἐστὶν μεταβολὴ παντὸς ἔργου πλὴν ἑνός .... 
 παραδίδου δ’ ἑξῆς ἐμοὶ 
 
 τὸν ἀρκεσίγυιον, ὡς ἔφασκ’ Εὐριπίδης. 
 Β. Εὐριπίδης γὰρ τοῦτ’ ἔφασκεν; Α. ἀλλὰ τίς; 
 Β. Φιλόξενος δήπουθεν. Α. οὐθὲν διαφέρει, 
 ὦ ᾽τάν· ἐλέγχεις μ’ ἕνεκα συλλαβῆς μιᾶς.’ 
 καὶ ὃς ‘τὸ δὲ πῖθι τίς εἴρηκεν;’ ‘ἀπεσκοτώθης,
 φίλτατε,’ ἔφη ὁ Οὐλπιανός, ‘σπάσας οἴνου τοσοῦτον. παρὰ
 Κρατίνῳ ἔχεις ἐν Ὀδυσσεῦσι ( I 57 K )· 
 τῆ νῦν τόδε πῖθι λαβὼν ἤδη καὶ τοὔνομά μ’ εὐθὺς
 ἐρώτα. 
 καὶ Ἀντιφάνης ἐν Μύστιδι ( II 77 K )·
 
 σὺ δ’ ἀλλὰ πῖθι. Β. τοῦτο μέν σοι πείσομαι· 
 καὶ γὰρ ἐπαγωγόν, ὦ θεοί, τὸ σχῆμά πως 
 τῆς κύλικός ἐστιν ἄξιόν τε τοῦ κλέους 
 τοῦ τῆς ἑορτῆς. οὗ μὲν ἦμεν ἄρτι γὰρ 
 ἐξ ὀξυβαφίων κεραμεῶν ἐπίνομεν· 
 τούτῳ δέ, τέκνον, πολλὰ κἀγάθ’ οἱ θεοὶ 
 τῷ δημιουργῷ δοῖεν ὃς ἐποίησέ σε, 
 τῆς συμμετρίας καὶ τῆς ἀφελείας οὕνεκα. 
 καὶ Δίφιλος ἐν Βαλανείῳ ( II 546 K )·
 
 ἔγχεον μεστήν· τὸ θνητὸν περικάλυπτε τῷ θεῷ. 
 πῖθι· ταῦτα γὰρ παρ᾽ ἡμῶν Διὸς ἑταιρείου,
 πάτερ. 
 Ἀμειψίας Σφενδόνῃ ( I 675 K )· 
 λαγὸν ταράξας πῖθι τὸν θαλάσσιον. 
 Μένανδρος Αὐλητρίσι ( IV 90 M )· 
 ἐλλέβορον ἤδη πώποτ’ ἔπιες, Σωσία; 
 ΣΩ. ἅπαξ. Α. πάλιν νυν πῖθι· μαίνει γὰρ κακῶς.

πίομαι δὲ ἄνευ τοῦ ῡ λεκτέον, ἐκτείνοντας δὲ τὸ ῑ. οὕτω γὰρ
 ἔχει καὶ τὸ Ὁμηρικόν· 
 Il. 13.493 
 
 πιόμεν’ ἐκ βοτάνης. 
 
 καὶ Ἀριστοφάνης Ἱππεῦσιν ( v. 1289 )·
 
 οὔποτ’ ἐκ ταὐτοῦ μεθ’ ἡμῶν πίεται 
 ποτηρίου. 
 καὶ ἐν ἄλλοις ( fr. 597 K )· 
 πικρότατον οἶνον τήμερον πίει τάχα. 
 
 ὡς ἀπὸ τοῦ πιοῦμαι ἐνίοτε δὲ καὶ συστέλλουσι τὸ
 ῑ, ὡς Πλάτων ἐν Ταῖς ἀφ’ ἱερῶν ( I 603 K )·
 
 οὐδ’ ὅστις αὐτῆς ἐκπίεται τὰ χρήματα. 
 καὶ ἐν Σύρφακι ( p. 642 )· ‘καὶ πίεσθ᾽
 ὕδωρ πολύ.’ πίε δὲ δισυλλάβως Μένανδρος ἐν Ἐγχειριδίῳ
 ( IV 113 M )· 
 πίε. Β. πιεῖν ἀναγκάσω 
 τὴν ἱερόσυλον πρῶτα. 
 καὶ 
 τῆ πίε 
 Od. 9.347 
 · καὶ πῖνε καὶ σὺ οὖν, ὦ ἑταῖρε, κατὰ τὸν
 Ἄλεξιν, ὃς ἐν Διδύμοις φησί ( II 315 K )· 
 τούτῳ πρόπιθ᾽, ἵνα καὐτὸς ἄλλῳ 
 καὶ γένηται ἡ παρ’ Ἀνακρέοντι καλουμένη ἐπίστιος.
 φησὶ γὰρ ὁ μελοποιός ( fr. 90 B )· 
 μηδ’ ὥστε κῦμα πόντιον 
 λάλαζε, τῇ πολυκρότῃ 
 σὺν Γαστροδώρῃ καταχύδην 
 πίνουσα τὴν ἐπίστιον. 
 τοῦτο δ’ ἡμεῖς ἀνίσωμά φαμεν.

σὺ δὲ πιὼν μὴ φοβηθῇς ὡς εἰς τοὐπίσω μέλλων καταπεσεῖσθαι·
 τοῦτο γὰρ παθεῖν οὐ δύνανται οἱ τὸν κατὰ Σιμωνίδην πίνοντες
 ‘οἶνον ἀμύντορα δυσφροσυνᾶν’ ( fr. 86 ). ἀλλ᾽,
 ὥς φησιν Ἀριστοτέλης ἐν τῷ περὶ
 μέθης ( p. 118 R ), εἰς τὰ νῶτα καταπίπτουσιν οἱ
 τὸν κρίθινον πεπωκότες, ὃν πῖνον καλοῦσι, λέγων οὕτως·
 ‘πλὴν ἴδιόν τι συμβαίνει περὶ τὰς τῶν κριθῶν, τὸ καλούμενον
 πῖνον. ὑπὸ μὲν γὰρ τῶν λοιπῶν τε καὶ μεθυστικῶν οἱ
 μεθυσθέντες ἐπὶ πάντα τὰ μέρη πίπτουσι· καὶ γὰρ ἐπὶ τὰ
 ἀριστερὰ καὶ δεξιὰ καὶ πρηνεῖς καὶ ὕπτιοι. μόνοι δὲ οἱ τῷ
 πίνῳ μεθυσθέντες εἰς τοὐπίσω καὶ ὕπτιοι κλίνονται.’ τὸν δὲ
 κρίθινον οἶνον καὶ βρῦτόν τινες καλοῦσιν, ὡς Σοφοκλῆς ἐν
 Τριπτολέμῳ ( fr. 549 N )· 
 βρῦτον δὲ τὸν χερσαῖον οὐ δυεῖν. 
 καὶ Ἀρχίλοχος ( fr. 32 B )· 
 ὥσπερ παρ᾽ αὐλῷ βρῦτον ἢ Θρῆιξ ἀνὴρ 
 ἢ Φρὺξ ἔβρυζε, κύβδα δ’ ἦν πονευμένη. 
 μνημονεύει τοῦ πώματος Αἰσχύλος ἐν Λυκούργῳ
 ( fr. 120 N )· 
 κἀκ τῶνδ’ ἔπινε βρῦτον ἰσχναίνων χρόνῳ 
 κἀσεμνοκόμπει τοῦτ’ ἐν ἀνδρείᾳ στέγῃ. 
 Ἑλλάνικος δ’ ἐν Κτίσεσι καὶ ἐκ ῥιζῶν, φησι
 κατασκευάζεται τὸ βρῦτον γράφων ὧδε ( FHG I
 59 )· ‘πίνουσι δὲ βρῦτον ἔκ τινων ῥιζῶν, καθάπερ οἱ
 Θρᾷκες ἐκ τῶν κριθῶν.’ Ἑκαταῖος δ’ ἐν δευτέρῳ περιηγήσεως
 εἰπὼν περὶ Αἰγυπτίων ὡς ἀρτοφάγοι εἰσὶν ἐπιφέρει ( FHG
 I 20 )· ‘τὰς κριθὰς ἐς τὸ πῶμα καταλέουσιν.’ ἐν δὲ
 τῇ τῆς Εὐρώπης περιόδῳ Παίονάς φησι ( om.
 FHG ) πίνειν βρῦτον ἀπὸ τῶν
 κριθῶν καὶ παραβίην ἀπὸ κέγχρου καὶ κόνυζαν. ‘ἀλείφονται
 δέ, φησίν, ἐλαίῳ ἀπὸ γάλακτος.’ καὶ ταῦτα μὲν ταύτῃ.

‘τῷ δ’ ἡμετέρῳ χορῷ οἶνος φίλος θυρσοφόρος 
 μέτα πρεσβεύων Διόνυσος,’ φησὶν Ἴων ὁ Χῖος ἐν τοῖς
 ἐλεγείοις ( fr. 1 B )· 
 αὕτη γὰρ πρόφασις παντοδαπῶν λογίων· 
 αἵ τε Πανελλήνων ἀγοραὶ θαλίαι τε ἀνάκτων, 
 ἐξ οὗ βοτρυόεσσ’ οἰνὰς ὑποχθόνιον 
 πτόρθον ἀνασχομένη θαλερῷ ἐπτύξατο πήχει 
 αἰθέρος· ὀφθαλμῶν δ’ ἐξέθορον πυκινοὶ 
 παῖδες, φωνήεντες ὅταν πέσῃ ἄλλος ἐπ’ ἄλλῳ, 
 πρὶν δὲ σιωπῶσιν. παυσάμενοι δὲ βοῆς 
 νέκταρ ἀμέλγονται, μόνον ὄλβιον ἀνθρώποισι 
 ξυνόν, τοῦ χαίρειν φάρμακον αὐτοφυές. 
 τοῦ θαλίαι φίλα τέκνα φιλοφροσύναι τε χοροί τε· 
 τῶν ἀγαθῶν βασιλεὺς οἶνος ἔδειξε φύσιν. 
 τοῦ σὺ πάτερ, Διόνυσε, φιλοστεφάνοισιν ἀρέσκων 
 ἀνδράσιν, εὐθύμων συμποσίων πρύτανι, 
 χαῖρε. δίδου δ’ αἰῶνα, καλῶν ἐπιήρανε ἔργων,
 
 πίνειν καὶ παίζειν καὶ τὰ δίκαια φρονεῖν. 
 Ἄμφις δ’ ἐν Φιλαδέλφοις ἐπαινῶν τὸν τῶν φιλοποτῶν
 φησι βίον ( II 246 K )· 
 κατὰ πόλλ’ ἐπαινῶ μᾶλλον ἡμῶν τὸν βίον 
 τὸν τῶν φιλοποτῶν ἤπερ ὑμῶν τῶν μόνον 
 ἐν τῷ μετώπῳ νοῦν ἔχειν εἰωθότων. 
 
 ἡ μὲν γὰρ ἐπὶ τοῦ συντετάχθαι διὰ τέλους 
 φρόνησις οὖσα διὰ τὸ λεπτῶς καὶ πυκνῶς 
 πάντ’ ἐξετάζειν δέδιεν ἐπὶ τὰ πράγματα 
 ὁρμᾶν προχείρως, ἣ δὲ διὰ τὸ μὴ σαφῶς 
 τί ποτ’ ἀφ’ ἑκάστου πράγματος συμβήσεται 
 διαλελογίσθαι δρᾷ τι καὶ νεανικὸν 
 καὶ θερμόν.’

μέλλοντος δέ τι τούτοις προστιθέναι τοῦ Οὐλπιανοῦ ὁ
 Αἰμιλιανὸς ἔφη· ‘ὥρα ἡμῖν, ἄνδρες φίλοι, ζητεῖν τι καὶ περὶ
 γρίφων, ἵνα τι κἂν βραχὺ διαστῶμεν ἀπὸ τῶν ποτηρίων, οὐ
 κατὰ τὴν Καλλίου τοῦ Ἀθηναίου ἐπιγραφομένην γραμματικὴν
 τραγῳδίαν. ἀλλ’ ἡμεῖς ζητήσωμεν πρότερον μὲν τίς ὁ ὅρος τοῦ
 γρίφου, τίνα δὲ Κλεοβουλίνη ἡ Λινδία προὔβαλλεν ἐν τοῖς
 αἰνίγμασιν — ἱκανῶς γὰρ εἴρηκε περὶ αὐτῶν ὁ ἑταῖρος ἡμῶν
 Διότιμος ὁ Ὀλυμπηνός, ἀλλὰ πῶς οἱ κωμῳδιοποιοὶ αὐτῶν
 μέμνηνται, καὶ τίνα κόλασιν ὑπέμενον οἱ μὴ λύσαντες.’ καὶ ὁ
 Λαρήνσιος ἔφη· ‘ὁ μὲν Σολεὺς Κλέαρχος οὕτως ὁρίζεται
 ( FHG II 321 )· ‘γρῖφος πρόβλημά ἐστι
 παιστικόν, προστακτικὸν τοῦ διὰ ζητήσεως εὑρεῖν τῇ διανοίᾳ
 τὸ προβληθὲν τιμῆς ἢ ἐπιζημίου χάριν εἰρημένον.’ ἐν δὲ τῷ
 περὶ γρίφων ὁ αὐτὸς Κλέαρχός φησιν ἑπτὰ εἴδη εἶναι γρίφων.
 ‘ἐν γράμματι μέν, οἷον ἐροῦμεν ἀπὸ τοῦ ἄλφα, ὡς ὄνομά τι
 ἰχθύος ἢ φυτοῦ, ὁμοίως δὲ κἂν ἔχειν τι κελεύῃ τῶν γραμμάτων
 ἢ μὴ ἔχειν, καθάπερ οἱ ἄσιγμοι καλούμενοι τῶν γρίφων· ὅθεν
 καὶ Πίνδαρος πρὸς τὸ σ ἐποίησεν ᾠδήν ( cf. fr. 79
 B ), οἱονεὶ γρίφου τινὸς ἐν μελοποιίᾳ
 προβληθέντος. ἐν συλλαβῇ δὲ λέγονται γρῖφοι, οἷον ἐροῦμεν
 ἔμμετρον ὁτιδήποτε οὗ ἡγεῖται βα ,
 οἷον βασιλεύς, ἢ ὧν ἔχει τελευτὴν τὸ 
 ναξ , ὡς Καλλιάναξ, ἢ ὧν τὸν λέοντα καθηγεῖσθαι,
 οἷον Λεωνίδης, ἢ ἔμπαλιν τελικὸν εἶναι, οἷον Θρασυλέων. ἐν
 ὀνόματι δέ, οἷον ἐροῦμεν ὀνόματα ἁπλᾶ ἢ σύνθετα δισύλλαβα,
 οὗ μορφή τις ἐμφαίνεται τραγικὴ ἢ πάλιν ταπεινή, ἢ ἄθεα
 ὀνόματα, οἷον Κλεώνυμος, ἢ θεοφόρα, οἷον Διονύσιος, καὶ
 τοῦτο ἤτοι ἐξ ἑνὸς θεοῦ ἢ πλεόνων, οἷον Ἑρμαφρόδιτος· ἢ ἀπὸ
 Διὸς ἄρχεσθαι, Διοκλῆς, ἢ Ἑρμοῦ, Ἑρμόδωρος· ἢ λήγειν εἰ
 τύχοι εἰς νικος . οἱ δὲ μὴ εἰπόντες
 ὡς προσετάττετο ἔπινον τὸ ποτήριον.’ καὶ ὁ μὲν Κλέαρχος
 οὕτως ὡρίσατο· τί δέ ἐστι τοῦτο τὸ ποτήριον, καλέ μου
 Οὐλπιανέ, ζήτει.

περὶ δὲ τῶν γρίφων Ἀντιφάνης μὲν ἐν Κνοιθιδεῖ ἢ Γάστρωνί
 φησιν ( II 60 K )· 
 ἐγὼ πρότερον μὲν τοὺς κελεύοντας λέγειν 
 γρίφους παρὰ πότον ᾠόμην ληρεῖν σαφῶς, 
 λέγοντας οὐδέν· ὁπότε προστάξειέ τις 
 εἰπεῖν ἐφεξῆς ὅ τι φέρων τις μὴ φέρει, 
 ἐγέλων νομίζων λῆρον οὐκ ἂν γενόμενον 
 οὐδέποτέ γ᾽, οἶμαι, πρᾶγμα παντελῶς λέγειν, 
 ἐνέδρας δ’ ἕνεκα. νυνὶ δὲ τοῦτ’ ἔγνωχ’ ὅτι 
 ἀληθὲς ἦν· φέρομεν γὰρ ἄνθρωποι δέκα 
 ἔρανόν τιν᾽, οὐ φέρει δὲ τούτων τὴν φορὰν 
 
 οὐδείς. σαφῶς οὖν ὅ τι φέρων τις μὴ φέρει, 
 τοῦτ’ ἔστιν, ἦν θ’ ὁ γρῖφος ἐνταῦθα ῥέπων. 
 καὶ τοῦτο μὲν δὴ κἄστι συγγνώμην ἔχον· 
 ἀλλ’ οἷα λογοποιοῦσιν ἐν τῷ πράγματι 
 οἱ τἀργύριον μὴ κατατιθέντες, ὡς σφόδρα 
 ὁ Φίλιππος ἦν ἄρ’ εὐτυχής τις, νὴ Δία. 
 ἐν δὲ Ἀφροδισίῳ ( II 31 K )· 
 πότερ’ ὅταν μέλλω λέγειν σοι τὴν χύτραν,
 χύτραν 
 λέγω 
 ἢ τροχοῦ ῥύμαισι τευκτὸν κοιλοσώματον κύτος, 
 πλαστὸν ἐκ γαίης, ἐν ἄλλῃ μητρὸς ὀπτηθὲν στέγῃ, 
 νεογενοῦς ποίμνης δ’ ἐν αὑτῇ πνικτὰ
 γαλατοθρέμμονα, 
 τακεροχρῶτ’ εἴδη κύουσαν; Β. Ἡράκλεις, ἀποκτενεῖς 
 ἆρά μ᾽, εἰ μὴ γνωρίμως μοι πάνυ φράσεις κρεῶν 
 χύτραν. 
 Α. εὖ λέγεις. ξουθῆς μελίσσης νάμασιν δὲ συμμιγῆ 
 μηκάδων αἰγῶν ἀπόρρουν θρόμβον, ἐγκαθειμένον 
 εἰς πλατὺ στέγαστρον ἁγνῆς παρθένου Δηοῦς κόρης, 
 λεπτοσυνθέτοις τρυφῶντα μυρίοις καλύμμασιν, 
 ἢ σαφῶς πλακοῦντα φράζω σοι; Β. πλακοῦντα 
 βούλομαι. 
 Α. Βρομιάδος δ’ ἱδρῶτα πηγῆς; Β. οἶνον εἰπὲ 
 συντεμών. 
 Α. λιβάδα νυμφαίαν δροσώδη; Β. παραλιπὼν ὕδωρ 
 φάθι. 
 
 Α. κασιόπνουν δ’ αὔραν δι’ αἴθρας; Β. σμύρναν 
 εἰπέ, μὴ μακράν. 
 Α. μηδὲ τοιοῦτ’ ἄλλο μηδέν; Β. μηδὲ τοὔμπαλιν 
 λέγων, 
 ὅτι δοκεῖ τοῦτ’ ἔργον εἶναι μεῖζον, ὥς φασίν
 τινες, 
 αὐτὸ μὲν μηδέν, παρ’ αὐτὸ δ’ ἄλλα συστρέφειν 
 πυκνά.

καὶ Ἄλεξις δὲ ἐν Ὕπνῳ τοιούτους γρίφους προβάλλει ( II
 385 K )· 
 οὐ θνητὸς οὐδ’ ἀθάνατος, ἀλλ’ ἔχων τινὰ 
 σύγκρασιν, ὥστε μήτ’ ἐν ἀνθρώπου μέρει 
 μήτ’ ἐν θεοῦ ζῆν, ἀλλὰ φύεσθαί τ’ ἀεὶ 
 καινῶς φθίνειν τε τὴν παρουσίαν πάλιν, 
 ἀόρατος ὄψιν, γνώριμος δ’ ἅπασιν ὤν. 
 Β. αἰεὶ σὺ χαίρεις, ὦ γύναι, μ’ αἰνίγμασι — 
 Α. καὶ μὴν ἁπλᾶ γε καὶ σαφῆ λέγω μαθεῖν. 
 Β. τίς οὖν τοιαύτην παῖς ἔχων ἔσται φύσιν; 
 Α. ὕπνος, βροτείων, ὦ κόρη, παυστὴρ πόνων. 
 Εὔβουλος δ’ ἐν Σφιγγοκαρίωνι τοιούτους γρίφους
 προβάλλει, αὐτὸς καὶ ἐπιλύων αὐτούς ( II 201
 K )· 
 ἔστι λαλῶν ἄγλωσσος, ὁμώνυμος ἄρρενι θῆλυς, 
 οἰκείων ἀνέμων ταμίας, δασύς, ἄλλοτε λεῖος, 
 ἀξύνετα ξυνετοῖσι λέγων, νόμον ἐκ νόμου ἕλκων· 
 ἓν δ’ ἐστὶν καὶ πολλὰ καὶ ἂν τρώσῃ τις ἄτρωτος. 
 τί ἐστι τοῦτο; τί ἀπορεῖς; Β. Καλλίστρατος. 
 Α. πρωκτὸς μὲν οὖν οὗτος. Β. σὺ δὲ ληρεῖς ἔχων. 
 
 Α. οὗτος γὰρ αὑτός ἐστιν ἄγλωττος λάλος, 
 ἓν ὄνομα πολλοῖς, τρωτὸς ἄτρωτος, δασὺς 
 λεῖος. τί βούλει; πνευμάτων πολλῶν φύλαξ ... — 
 ἀττελεβόφθαλμος, μὴ πρόστομος, ἀμφικέφαλος, 
 αἰχμητής, παίδων ἀγόνων γόνον ἐξαφανίζων. 
 ἰχνεύμων Αἰγύπτιος· 
 τῶν γὰρ κροκοδείλων οὗτος ᾠὰ λαμβάνων 
 πρὶν θηριοῦσθαι τὸν γόνον καταγνύει, 
 ἔπειτ’ ἀφανίζει. διότι δ’ ἔστ᾽ 
 ἀμφίστομος, 
 κεντεῖ κάτωθεν, τοῖς δὲ χείλεσιν δάκνων .. — 
 οἶδ’ ἐγὼ ὃς νέος ὤν ἐστιν βαρύς, ἂν δὲ γέρων ᾖ, 
 ἄπτερος ὢν κούφως πέταται καὶ γῆν ἀφανίζει. 
 πάππος ἀπ’ ἀκάνθης· οὗτος γὰρ 
 νέος μὲν ὢν ἕστηκεν ἐν τῷ σπέρματι, 
 ὅταν δ’ ἀποβάλῃ τοῦτο, πέτεται κοῦφος ὤν, 
 δήπουθεν ὑπὸ τῶν παιδίων φυσώμενος. — 
 ἔστιν ἄγαλμα βεβηκὸς ἄνω, τὰ κάτω δὲ κεχηνός, 
 εἰς πόδας ἐκ κεφαλῆς τετρημένον ὀξὺ διαπρό, 
 ἀνθρώπους τίκτον κατὰ τὴν πυγὴν ἕν’ ἕκαστον, 
 ὧν οἳ μὲν μοίρας ἔλαχον βίου, οἳ δὲ πλανῶνται. 
 αὐτὸ δ’ ἕκαστος ἔχων αὐτὸν, καλέω δὲ φυλάττειν. 
 ταῦτα δ’ ὅτι κληρωτικὸν σημαίνει ὑμεῖς διακρίνατε,
 ἵνα μὴ πάντα παρὰ τοῦ Εὐβούλου λαμβάνωμεν.

Ἀντιφάνης δ’ ἐν τῷ Προβλήματί φησιν ( II 92
 K )· 
 ἰχθύσιν ἀμφίβληστρον ἀνὴρ πολλοῖς περιβάλλειν 
 οἰηθεὶς μεγάλῃ δαπάνῃ μίαν εἵλκυσε πέρκην· 
 
 καὶ ταύτην ψευσθεὶς ἄλλην κεστρεὺς ἴσον αὐτὴν 
 ἦγεν. βουλομένη δ’ ἕπεται πέρκη μελανούρῳ. 
 Β. κεστρεύς, ἀνήρ, μελάνουρος, οὐκ οἶδ’ ὅ τι
 λέγεις· 
 οὐδὲν λέγεις γάρ. Α. ἀλλ’ ἐγὼ σαφῶς φράσω. 
 ἔστι τις ὃς τὰ μὲν ὄντα διδοὺς οὐκ οἶδε δεδωκὼς 
 οἷσι δέδωκ’ οὐδ’ αὐτὸς ἔχων ὧν οὐδὲν ἐδεῖτο. 
 Β. διδούς τις οὐκ ἔδωκεν οὐδ’ ἔχων ἔχει; 
 οὐκ οἶδα τούτων οὐδέν. Α. οὐκοῦν ταῦτα καὶ 
 ὁ γρῖφος ἔλεγεν. ὅσα γὰρ οἶσθ’ οὐκ οἶσθα νῦν 
 οὐδ’ ὅσα δέδωκας οὐδ’ ὅσ’ ἀντ’ αὐτῶν ἔχεις. 
 τοιοῦτο τοῦτ’ ἦν. Β. τοιγαροῦν κἀγώ τινα 
 εἰπεῖν πρὸς ὑμᾶς βούλομαι γρῖφον. Α. λέγε. 
 Β. πίννη καὶ τρίγλη φωνὰς ἰχθῦ δύ’ ἔχουσαι 
 πόλλ’ ἐλάλουν, περὶ ὧν δὲ πρὸς ὅν τ’ ᾤοντο λέγειν
 τι, 
 οὐκ ἐλάλουν· οὐδὲν γὰρ ἐμάνθανεν, ὥστε πρὸς 
 ὃν μὲν 
 ἦν αὐταῖς ὁ λόγος, πρὸς δ’ αὑτὰς πολλὰ λαλούσας 
 αὐτὰς ἀμφοτέρας ἡ Δημήτηρ ἐπιτρίψαι.

ἐν δὲ Σαπφοῖ ὁ Ἀντιφάνης αὐτὴν τὴν ποιήτριαν προβάλλουσαν
 ποιεῖ γρίφους τόνδε τὸν τρόπον, ἐπιλυομένου τινὸς οὕτως. ἣ
 μὲν γάρ φησιν ( II 95 K )· 
 ἔστι φύσις θήλεια βρέφη σῴζουσ’ ὑπὸ κόλποις 
 αὑτῆς, ὄντα δ’ ἄφωνα βοὴν ἵστησι γεγωνὸν 
 καὶ διὰ πόντιον οἶδμα καὶ ἠπείρου διὰ πάσης 
 οἷς ἐθέλει θνητῶν, τοῖς δ’ οὐδὲ παροῦσιν ἀκούειν 
 ἔξεστιν· κωφὴν δ’ ἀκοῆς αἴσθησιν ἔχουσιν. 
 ταῦτά τις ἐπιλυόμενός φησιν· 
 
 ἡ μὲν φύσις γὰρ ἣν λέγεις ἐστὶν πόλις, 
 βρέφη δ’ ἐν αὑτῇ διατρέφει τοὺς ῥήτορας. 
 οὗτοι κεκραγότες δὲ τὰ διαπόντια 
 τἀκ τῆς Ἀσίας καὶ τἀπὸ Θρᾴκης λήμματα 
 ἕλκουσι δεῦρο. νεμομένων δὲ πλησίον 
 αὐτῶν κάθηται λοιδορουμένων τ’ ἀεὶ 
 ὁ δῆμος οὐδὲν οὔτ’ ἀκούων οὔθ’ ὁρῶν. 
 Σ. ..... πῶς γὰρ γένοιτ’ ἄν, ὦ πάτερ, 
 ῥήτωρ ἄφωνος; Β. ἢν ἁλῷ τρὶς παρανόμων. 
 καὶ μὴν ἀκριβῶς ᾠόμην ἐγνωκέναι 
 τὸ ῥηθέν. ἀλλὰ δὴ λέγε. 
 ἔπειτα ποιεῖ τὴν Σαπφὼ διαλυομένην τὸν γρῖφον
 οὕτως· 
 θήλεια μέν νύν ἐστι φύσις ἐπιστολή, 
 βρέφη δ’ ἐν αὑτῇ περιφέρει τὰ γράμματα· 
 ἄφωνα δ’ ὄντα ταῦτα τοῖς πόρρω λαλεῖ 
 οἷς βούλεθ᾽· ἕτερος δ’ ἂν τύχῃ τις πλησίον 
 ἑστὼς ἀναγιγνώσκοντος οὐκ ἀκούσεται.

Δίφιλος δ’ ἐν Θησεῖ ( II 557 K ) τρεῖς ποτε
 κόρας Σαμίας φησὶν Ἀδωνίοισιν γριφεύειν παρὰ πότον·
 προβαλεῖν δ’ αὐταῖσι τὸν γρῖφον, τί πάντων ἰσχυρότατον; καὶ
 τὰν μὲν εἰπεῖν ‘ὁ σίδηρος,’ καὶ φέρειν τούτου λόγου τὰν
 ἀπόδειξιν, διότι τούτῳ πάντ’ ὀρύσσουσίν τε καὶ τέμνουσι καὶ
 χρῶντ’ εἰς ἅπαντα. εὐδοκιμούσᾳ δ’ ἐπάγειν τὰν δευτέραν
 φάσκειν τε τὸν χαλκέα πολὺ κρείττω φέρειν ἰσχύν· ἐπεὶ
 τοῦτον κατεργαζόμενον καὶ τὸν σίδαρον
 τὸν σφοδρὸν κάμπτειν, μαλάσσειν, ὅ τι ἂν χρήζῃ ποεῖν. τὰν
 δὲ τρίταν ἀποφῆναι πέος ἰσχυρότατον πάντων, διδάσκειν δ᾽
 ὅτι καὶ τὸν χαλκέα στένοντα πυγίζουσι τούτῳ. Ἀχαιὸς δ’ ὁ
 Ἐρετριεὺς γλαφυρὸς ὢν ποιητὴς περὶ τὴν σύνθεσιν ἔσθ’ ὅτε
 καὶ μελαίνει τὴν φράσιν καὶ πολλὰ αἰνιγματωδῶς ἐκφέρει,
 ὥσπερ ἐν Ἴριδι σατυρικῇ. λέγει γάρ ( p. 582 N )·
 
 λιθάργυρος δ᾽ 
 ὄλπη παρῃωρεῖτο χρίματος πλέα 
 τὸν Σπαρτιάτην γραπτὸν κύρβιν ἐν διπλῷ ξύλῳ. 
 τὸν γὰρ λευκὸν ἱμάντα βουληθεὶς εἰπεῖν, ἐξ οὗ ἡ
 ἀργυρᾶ λήκυθος ἐξήρτητο, Σπαρτιάτην γραπτὸν ἔφη κύρβιν ἀντὶ
 τοῦ Σπαρτιᾶτιν σκυτάλην. ὅτι δὲ λευκῷ ἱμάντι περιειλοῦντες
 τὴν σκυτάλην οἱ Λάκωνες ἔγραφον ἃ ἠβούλοντο εἴρηκεν ἱκανῶς
 Ἀπολλώνιος ὁ Ῥόδιος ἐν τῷ περὶ Ἀρχιλόχου ( fr. 22
 Mich ). καὶ Στησίχορος δ’ ἐν Ἑλένῃ ( fr. 30
 B ) ‘λιθάργυρον ποδονιπτῆρα’ ἔφη. Ἴων δὲ ἐν
 Φοίνικι ἢ Καινεῖ δρυὸς ἱδρῶτα εἴρηκε τὸν ἰξὸν ἐν τούτοις
 ( p. 574 N )· 
 δρυός μ’ ἱδρὼς 
 καὶ θαμνομήκης ῥάβδος ἥ τ’ Αἰγυπτία 
 βόσκει λινουλκὸς χλαῖνα, θήραγρος πέδη.

Θεοδέκτην δὲ τὸν Φασηλίτην φησὶν Ἕρμιππος ἐν τοῖς περὶ τῶν
 Ἰσοκράτους μαθητῶν ( FHG III 51 ) ἱκανώτατον
 γεγονέναι ἀνευρεῖν τὸν προβληθέντα γρῖφον καὶ αὐτὸν προβαλεῖν ἑτέροις ἐπιδεξίως, οἷον τὸν
 περὶ τῆς σκιᾶς. ἔφη γὰρ εἶναί τινα φύσιν, ἣ περὶ τὴν
 γένεσιν καὶ φθίσιν ἐστὶ μεγίστη, περὶ δὲ τὴν ἀκμὴν
 ἐλαχίστη. λέγει δ’ οὕτως ( p. 627 N )· 
 τίς φύσις οὔθ’ ὅσα γαῖα φέρει τροφὸς οὔθ’ ὅσα 
 πόντος 
 οὔτε βροτοῖσιν ἔχει γυίων αὔξησιν ὁμοίαν, 
 ἀλλ’ ἐν μὲν γενέσει πρωτοσπόρῳ ἐστὶ μεγίστη, 
 ἐν δὲ μέσαις ἀκμαῖς μικρά, γήρᾳ δὲ πρὸς αὐτῷ 
 μορφῇ καὶ μεγέθει μείζων πάλιν ἐστὶν ἁπάντων. 
 κἀν τῷ Οἰδίποδι δὲ τῇ τραγῳδίᾳ τὴν νύκτα καὶ τὴν
 ἡμέραν εἴρηκεν αἰνιττόμενος ( p. 623 N )· 
 εἰσὶ κασίγνηται διτταί, ὧν ἡ μία τίκτει 
 τὴν ἑτέραν, αὐτὴ δὲ τεκοῦσ’ ὑπὸ τῆσδε τεκνοῦται. 
 τοιοῦτόν τι καὶ Καλλισθένης ἐν ταῖς Ἑλληνικαῖς
 φησιν ( p. 15 M ), ὡς Ἀρκάδων πολιορκούντων
 Κρῶμνον (πολίχνιον δ’ ἐστὶν ἱδρυμένον πλησίον Μεγάλης
 πόλεως) Ἱππόδαμος ὁ Λάκων εἷς ὢν τῶν πολιορκουμένων
 διεκελεύετο τῷ παρὰ Λακεδαιμονίων πρὸς αὐτοὺς ἥκοντι
 κήρυκι, δηλῶν ἐν αἰνιγμῷ τὴν περὶ αὐτοὺς κατάστασιν,
 ἀπαγγέλλειν τῇ μητρὶ λύεσθαι τὸ γύναιον δέχ’ ἡμερῶν τὸ ἐν
 Ἀπολλωνίῳ δεδεμένον, ὡς οὐκ ἔτι λύσιμον ἐσόμενον ἐὰν αὗται
 παρέλθωσι. καὶ διὰ ταύτης τῆς γνώμης ἐμήνυεν σαφῶς τὸ
 μήνυμα. αὕτη γάρ ἐστιν ἐν τῷ Ἀπολλωνίῳ παρὰ τὸν τοῦ
 Ἀπόλλωνος θρόνον διὰ γραφῆς ἀπομεμιμημένος Λιμὸς ἔχων
 γυναικὸς μορφήν. φανερὸν οὖν ἐγένετο πᾶσιν ὅτι δέκα ἡμέρας
 ἔτι καρτερῆσαι δύνανται οἱ πολιορκούμενοι διὰ τὸν λιμόν. συνέντες οὖν οἱ Λάκωνες τὸ
 λεχθὲν ἐβοήθησαν κατὰ κράτος τοῖς ἐν τῇ Κρώμνῃ.

πολλοὶ δὲ τῶν γρίφων καὶ τοιοῦτοί τινές
 εἰσιν οἷον· 
 ἄνδρ’ εἶδον πυρὶ χαλκὸν ἐπ’ ἀνέρι κολλήσαντα 
 οὕτω συγκόλλως ὥστε σύναιμα ποιεῖν. 
 τοῦτο δὲ σημαίνει σικύας προσβολήν. καὶ τὸ
 Πανάρκους δ’ ἐστὶ τοιοῦτον, ὥς φησι Κλέαρχος ἐν τῷ περὶ
 γρίφων ( i. s. p. 322 ), ὅτι βάλοι ‘ξύλῳ τε καὶ
 οὐ ξύλῳ καθημένην ὄρνιθα καὶ οὐκ ὄρνιθα ἀνήρ τε κοὐκ ἀνὴρ
 λίθῳ τε καὶ οὐ λίθῳ.’ τούτων γάρ ἐστι τὸ μὲν νάρθηξ, τὸ δὲ
 νυκτερίς, τὸ δὲ εὐνοῦχος, τὸ δὲ κίσηρις. καὶ Πλάτων δ’ ἐν
 πέμπτῳ Νόμων ( reip. p. 479 b ) μνημονεύει· τοὺς
 τῶν τεχνυδρίων φιλοσόφους τοῖς ἐν ταῖς ἑστιάσεσιν ἔφη
 ἐπαμφοτερίζουσιν ἐοικέναι καὶ τῷ τῶν παίδων αἰνίγματι τῷ
 περὶ τοῦ εὐνούχου τῆς βολῆς πέρι τῆς νυκτερίδος, ᾧ καὶ ἐφ᾽
 οὗ αὐτὸν αὐτὴν αἰνίττονται βαλεῖν.

καὶ τὰ Πυθαγόρου δὲ αἰνίγματα τοιαῦτά ἐστιν, ὥς φησι
 Δημήτριος ὁ Βυζάντιος ἐν τετάρτῳ περὶ ποιημάτων· ‘καρδίαν
 μὴ ἐσθίειν’ ἀντὶ τοῦ ἀλυπίαν ἀσκεῖν. ‘πῦρ μαχαίρᾳ μὴ
 σκαλεύειν’ ἀντὶ τοῦ τεθυμωμένον ἄνδρα μὴ ἐριδαίνειν· πῦρ
 γὰρ ὁ θυμός, ἡ δὲ ἔρις μάχαιρα. ‘ζυγὸν μὴ ὑπερβαίνειν’ ἀντὶ
 τοῦ πᾶσαν πλεονεξίαν φεύγειν καὶ στυγεῖν, ζητεῖν δὲ τὸ
 ἴσον. ‘λεωφόρους ὁδοὺς μὴ στείχειν’ ἀντὶ τοῦ
 γνώμῃ τῶν πολλῶν μὴ ἀκολουθεῖν· εἰκῇ γὰρ ἕκαστος
 ὅ τι ἂν δόξῃ ἀποκρίνεται· τὴν δ’ εὐθεῖαν ἄγειν ἡγεμόνι
 χρώμενον τῷ νῷ. ‘μὴ καθῆσθαι ἐπὶ χοίνικα’ ἀντὶ τοῦ μὴ σκοπεῖν τὰ ἐφ’ ἡμέραν, ἀλλὰ τὴν
 ἐπιοῦσαν ἀεὶ προσδέχεσθαι. ‘ἀποδημοῦντα ἐπὶ τοῖς ὅροις
 μὴ ἐπιστρέφεσθαι·‘ ὅρια γὰρ καὶ πέρας ζωῆς ὁ
 θάνατος· τοῦτον οὖν οὐκ ἐᾷ μετὰ λύπης καὶ φροντίδος
 προσίεσθαι.

τῷ δὲ Θεοδέκτῃ παραπλησίως ἔπαιζε γρίφους καὶ Δρομέας ὁ
 Κῷος, ὥς φησι Κλέαρχος, καὶ Ἀριστώνυμος ὁ ψιλοκιθαριστής,
 ἔτι δὲ Κλέων ὁ μίμαυλος ἐπικαλούμενος, ὅσπερ καὶ τῶν
 Ἰταλικῶν μίμων ἄριστος γέγονεν αὐτοπρόσωπος ὑποκριτής· καὶ
 γὰρ Νυμφοδώρου περιῆν ἐν τῷ μνημονευομένῳ μίμῳ. τούτου δὲ
 καὶ Ἰσχόμαχος ὁ κῆρυξ ἐγένετο ζηλωτής, ὃς ἐν τοῖς κύκλοις
 ἐποιεῖτο τὰς μιμήσεις· ὡς δ’ εὐδοκίμει, μεταβὰς ἐν τοῖς
 θαύμασιν ὑπεκρίνετο μίμους. τοιοῦτοι δ’ ἦσαν οὓς ἐποίουν
 γρίφους, οἷον ἀγροίκου τινὸς ὑπερπλησθέντος καὶ κακῶς
 ἔχοντος, ὡς ἠρώτα αὐτὸν ὁ ἰατρὸς μὴ εἰς ἔμετον ἐδείπνησεν,
 ‘οὐκ ἔγωγε,’ εἰπεῖν, ‘ἀλλ’ εἰς τὴν κοιλίαν.’ καὶ πτωχῆς
 τινος τὴν γαστέρα πονούσης, ἐπεὶ ὁ ἰατρὸς ἐπυνθάνετο μὴ ἐν
 γαστρὶ ἔχει, ‘πῶς γάρ,’ εἶπε, ‘τριταία μὴ βεβρωκυῖα;’ τῶν
 Ἀριστωνυμ......ων δ’ ἦν εὐπαρύφων λόγων. καὶ ὁ 
 Σωσιφάνης ὁ ποιητὴς εἰς Κηφισοκλέα τὸν ὑποκριτὴν εἶπεν
 λοιδορῶν αὐτὸν ὡς εὐρύστομον· ‘ἐνέβαλον γὰρ ἄν σου, φησίν,
 εἰς τὰ ἰσχία λίθον, εἰ μὴ καταρραίνειν ἔμελλον τοὺς
 περιεστηκότας.’ ἀρχαιότατος δ’ ἐστὶ λογικὸς γρῖφος καὶ τῆς
 τοῦ γριφεύειν φύσεως οἰκειότατος· ‘τί πάντες οὐκ
 ἐπιστάμενοι διδάσκομεν;’ καί ‘τί ταὐτὸν οὐδαμοῦ καὶ
 πανταχοῦ;’ καὶ πρὸς τούτοις ‘τί ταὐτὸν
 ἐν οὐρανῷ καὶ ἐπὶ γῆς καὶ ἐν θαλάττῃ;’ τοῦτο δ’ ἐστὶν
 ὁμωνυμία· καὶ γὰρ ἄρκτος καὶ ὄφις καὶ αἰετὸς καὶ κύων ἐστὶν
 ἐν οὐρανῷ καὶ ἐν γῇ καὶ ἐν θαλάσσῃ. τὸ δὲ χρόνον σημαίνει·
 ἅμα γὰρ παρὰ πᾶσιν ὁ αὐτὸς καὶ οὐδαμοῦ διὰ τὸ μὴ ἐν ἑνὶ
 τόπῳ τὴν φύσιν ἔχειν. τὸ δὲ προάγον ἐστὶ ψυχὰς ἔχειν· τοῦτο
 γὰρ οὐθεὶς ἡμῶν ἐπιστάμενος διδάσκει τὸν πλησίον.

ὁ δὲ Ἀθηναῖος Καλλίας (ἐζητοῦμεν γὰρ ἔτι πρότερον
 ( VII 276a ) περὶ αὐτοῦ) μικρὸν ἔμπροσθεν
 γενόμενος τοῖς χρόνοις Στράττιδος ἐποίησε τὴν καλουμένην
 γραμματικὴν θεωρίαν οὕτω διατάξας. πρόλογος μὲν αὐτῆς ἐστιν
 ἐκ τῶν στοιχείων, ὃν χρὴ λέγειν ἐκ τῶν στοιχείων 
 διαιροῦντας κατὰ τὰς παραγραφὰς καὶ τὴν τελευτὴν
 καταστροφικῶς ποιουμένους εἰς τἄλφα· 
 .. ἄλφα , βῆτα, γάμμα, δέλτα, θεοῦ γὰρ
 εἶ, 
 ζῆτ᾽, ἦτα, θῆτ᾽, ἰῶτα, κάππα, λάβδα, μῦ, 
 νῦ, ξεῖ, τὸ οὖ, πεῖ, ῥῶ, τὸ σίγμα, ταῦ, τὸ 
 ὖ, 
 παρὸν φεῖ χεῖ τε τῷ ψεῖ εἰς τὸ ὦ. 
 ὁ χορὸς δὲ γυναικῶν ἐκ τῶν σύνδυο πεποιημένος αὐτῷ
 ἐστιν ἔμμετρος ἅμα καὶ μεμελοπεποιημένος τόνδε τὸν τρόπον·
 βῆτα ἄλφα βᾱ, βῆτα εἶ β ε , βῆτα ἦτα
 β η , βῆτα ἰῶτα βῑ, βῆτα οὖ β ο , βῆτα ὖ βῡ, βῆτα ὦ β ω , καὶ πάλιν ἐν ἀντιστρόφῳ τοῦ
 μέλους καὶ τοῦ μέτρου γάμμα ἄλφα, γάμμα εἶ, γάμμα ἦτα,
 γάμμα ἰῶτα, γάμμα οὖ, γάμμα ὖ, γάμμα ὦ, καὶ ἐπὶ τῶν λοιπῶν
 συλλαβῶν ὁμοίως ἑκάστων τό τε μέτρον
 καὶ τὸ μέλος ἐν ἀντιστρόφοις ἔχουσι πᾶσαι ταὐτόν. ὥστε τὸν
 Εὐριπίδην μὴ μόνον ὑπονοεῖσθαι τὴν Μήδειαν ἐντεῦθεν
 πεποιηκέναι πᾶσαν, ἀλλὰ καὶ τὸ μέλος αὐτὸ μετενηνοχότα
 φανερὸν εἶναι. τὸν δὲ Σοφοκλέα διελεῖν φασιν ἀποτολμῆσαι τὸ
 ποίημα τῷ μέτρῳ τοῦτ’ ἀκούσαντα καὶ ποιῆσαι ἐν τῷ Οἰδίποδι
 οὕτως ( v. 332 )· 
 ἐγὼ οὔτ’ ἐμαυτὸν οὔτε σ’ ἀλγυνῶ. τί 
 ταῦτ᾽ 
 ἄλλωσ ἐλέγχεις; 
 διόπερ οἱ λοιποὶ τὰς ἀντιστρόφους ἀπὸ τούτου
 παρεδέχοντο πάντες, ὡς ἔοικεν, εἰς τὰς τραγῳδίας. καὶ μετὰ
 τὸν χορὸν εἰσάγει πάλιν ἐκ τῶν φωνηέντων ῥῆσιν οὕτως (ἣν
 δεῖ κατὰ τὰς παραγραφὰς ὁμοίως τοῖς πρόσθεν λέγοντα
 διαιρεῖν, ἵν’ ἡ τοῦ ποιήσαντος ὑπόκρισις σῴζηται κατὰ τὴν
 δύναμιν)· 
 ἄλφα μόνον, ὦ γυναῖκες, εἶ τε δεύτερον 
 λέγειν μόνον χρὴ καὶ τρίτον μόνον γ’ ἐρεῖς 
 ἦτ’ ἄρα φήσω τὸ τέταρτόν τ’ αὖ μόνον 
 ἰῶτα, πέμπτον οὖ, τό θ’ ἕκτον ὖ μόνον 
 λέγε. λοίσθιον δὲ φωνῶ σοι τὸ ὦ 
 τῶν ἑπτὰ φωνῶν, ἑπτὰ δ’ ἐν μέτροις μόνον. 
 καὶ τοῦτο λέξασ’ εἶτα δὴ σαυτῇ λάλει.

δεδήλωκε δὲ καὶ διὰ τῶν ἰαμβείων γράμμα πρῶτος οὗτος
 ἀκολαστότερον μὲν κατὰ τὴν διάνοιαν, πεφρασμένον δὲ τὸν
 τρόπον τοῦτον· 
 κύω γὰρ, ὦ γυναῖκες. ἀλλ’ αἰδοῖ, φίλαι, 
 ἐν γράμμασι σφῷν τοὔνομ’ ἐξερῶ βρέφους. 
 
 ὀρθὴ μακρὰ γραμμή ᾽στιν· ἐκ δ’ αὐτῆς μέσης 
 μικρὰ παρεστῶσ’ ἑκατέρωθεν ὑπτία. 
 ἔπειτα κύκλος πόδας ἔχων βραχεῖς δύο. 
 ὅθεν ὕστερον, ὡς ἂν ὑπονοήσειέ τις,
 Μαιάνδριος μὲν ὁ συγγραφεὺς μικρὸν διὰ τῆς ἑρμηνείας τῇ
 μιμήσει παρεγκλίνας συνέγραψεν ἓν τῶν παραγγελμάτων
 ( FHG II 337 ) φορτικώτερον τοῦ ῥηθέντος,
 Εὐριπίδης δὲ τὴν ἐν τῷ Θησεῖ τὴν ἐγγράμματον ἔοικε ποιῆσαι
 ῥῆσιν. βοτὴρ δ’ ἐστὶν ἀγράμματος αὐτόθι δηλῶν τοὔνομα τοῦ
 Θησέως ἐπιγεγραμμένον οὕτως ( fr. 385 N )·
 
 ἐγὼ πέφυκα γραμμάτων μὲν οὐκ ἴδρις, 
 μορφὰς δὲ λέξω καὶ σαφῆ τεκμήρια. 
 κύκλος τις ὡς τόρνοισιν ἐκμετρούμενος· 
 οὗτος δ’ ἔχει σημεῖον ἐν μέσῳ σαφές. 
 τὸ δεύτερον δὲ πρῶτα μὲν γραμμαὶ δύο, 
 ταύτας διείργει δ’ ἐν μέσαις ἄλλη μία. 
 τρίτον δὲ βόστρυχός τις ὣς εἱλιγμένος, 
 τὸ δ’ αὖ τέταρτον ἣ μὲν εἰς ὀρθὸν μία, 
 λοξαὶ δ’ ἐπ’ αὐτῆς τρεῖς κατεστηριγμέναι 
 εἰσίν. τὸ πέμπτον δ’ οὐκ ἐν εὐμαρεῖ φράσαι· 
 γραμμαὶ γάρ εἰσιν ἐκ διεστώτων δύο, 
 αὗται δὲ συντρέχουσιν εἰς μίαν βάσιν. 
 τὸ λοίσθιον δὲ τῷ τρίτῳ προσεμφερές. 
 τὸ δ’ αὐτὸ πεποίηκε καὶ Ἀγάθων ὁ τραγῳδιοποιὸς ἐν
 τῷ Τηλέφῳ. ἀγράμματος γάρ τις κἀνταῦθα δηλοῖ τὴν τοῦ Θησέως
 ἐπιγραφὴν οὕτως ( p. 593 N )· 
 γραφῆς ὁ πρῶτος ἦν μεσόμφαλος κύκλος· 
 
 ὀρθοί τε κανόνες ἐζυγωμένοι δύο, 
 Σκυθικῷ τε τόξῳ τὸ τρίτον ἦν
 προσεμφερές. 
 ἔπειτα τριόδους πλάγιος ἦν προσκείμενος· 
 ἐφ’ ἑνός τε κανόνος ἦσαν ἐζυγωμένοι
 δύο . 
 ὅπερ δὲ τρίτον ἦν καὶ τελευταῖον πάλιν. 
 καὶ Θεοδέκτης δ’ ὁ Φασηλίτης ἄγροικόν τινα
 ἀγράμματον παράγει καὶ τοῦτον τὸ τοῦ Θησέως ὄνομα
 διασημαίνοντα ( p. 624 N )· 
 γραφῆς ὁ πρῶτος ἦν μαλακόφθαλμος κύκλῳ. 
 ἔπειτα δισσοὶ κανόνες ἰσόμετροι πάνυ· 
 τούτους δὲ πλάγιος διαμέτρου συνδεῖ κανών. 
 τρίτον δ’ ἑλικτῷ βοστρύχῳ προσεμφερές. 
 ἔπειτα τριόδους πλάγιος ὣς ἐφαίνετο, 
 πέμπται δ’ ἄνωθεν ἰσόμετροι ῥάβδοι δύο, 
 αὗται δὲ συντείνουσιν εἰς βάσιν μίαν. 
 ἕκτον δ’ ὅπερ καὶ πρόσθεν εἶπον βόστρυχος. 
 καὶ Σοφοκλῆς δὲ τούτῳ παραπλήσιον ἐποίησεν ἐν
 Ἀμφιαράῳ σατυρικῷ τὰ γράμματα παράγων ὀρχούμενον ( fr.
 118 N ).

Νεοπτόλεμος δὲ ὁ Παριανὸς ἐν τῷ περὶ ἐπιγραμμάτων ἐν
 Χαλκηδόνι φησὶν ἐπὶ τοῦ Θρασυμάχου τοῦ σοφιστοῦ μνήματος
 ἐπιγεγράφθαι τόδε τὸ ἐπίγραμμα· 
 τοὔνομα θῆτα ῥῶ ἄλφα σὰν ὖ μῦ ἄλφα χεῖ οὖ σάν, 
 πατρὶς Χαλκηδών· ἡ δὲ τέχνη σοφίη. 
 τὸ δὲ Καστορίωνος τοῦ Σολέως, ὡς ὁ Κλέαρχός φησιν,
 εἰς τὸν Πᾶνα ποίημα τοιοῦτόν ἐστι· τῶν ποδῶν ἕκαστος ὅλοις ὀνόμασιν περιειλημμένος
 πάντας ὁμοίως ἡγεμονικοὺς καὶ ἀκολουθητικοὺς ἔχει τοὺς
 πόδας, οἷον ( III 635 B )· 
 σὲ τὸν βολαῖς νιφοκτύποις δυσχείμερον 
 ναίονθ’ ἕδραν, θηρονόμε Πάν, χθόν’ Ἀρκάδων 
 κλήσω γραφῆι τῆιδ’ ἐν σοφῆι πάγκλειτ’ ἔπη 
 συνθείς, ἄναξ, δύσγνωστα μὴ σοφῶι κλύειν, 
 μουσοπόλε θήρ, κηρόχυτον ὃς μείλιγμ’ ἱεῖς, 
 καὶ τὰ λοιπὰ τὸν αὐτὸν τρόπον. τούτων δὲ ἕκαστον
 τῶν ποδῶν, ὡς ἂν τῇ τάξει θῇς, τὸ αὐτὸ μέτρον ἀποδώσει,
 οὕτως· 
 σὲ τὸν βολαῖς νιφοκτύποις δυσχείμερον, 
 νιφοκτύποις σὲ τὸν βολαῖς δυσχείμερον. 
 καὶ ὅτι τῶν ποδῶν ἕκαστός ἐστι ἑνδεκαγράμματος.
 ἔστι καὶ μὴ τοῦτον τὸν τρόπον ἀλλ’ ἑτέρως ποιῆσαι, ὥστε
 πλείω πρὸς τὴν χρῆσιν ἐκ τοῦ ἑνὸς ἔχειν οὕτω λέγοντας·
 
 μέτρον φράσον μοι τῶν ποδῶν μέτρον
 λαβών . 
 λαβὼν μέτρον μοι τῶν ποδῶν μέτρον φράσον. 
 οὐ βούλομαι γὰρ τῶν ποδῶν μέτρον λαβεῖν. 
 λαβεῖν μέτρον γὰρ τῶν ποδῶν οὐ βούλομαι.

Πίνδαρος δὲ πρὸς τὴν ἀσιγμοποιηθεῖσαν ᾠδήν, ὡς ὁ αὐτός φησι
 Κλέαρχος, οἱονεὶ γρίφου τινὸς ἐν μελοποιίᾳ προβληθέντος, ὡς
 πολλῶν τούτῳ προσκρουόντων διὰ τὸ ἀδύνατον εἶναι ἀποσχέσθαι
 τοῦ σίγμα καὶ διὰ τὸ μὴ δοκιμάζειν, ἐποίησε ( fr. 79
 B )· 
 
 πρὶν μὲν εἷρπε σχοινοτένειά τ’ ἀοιδὰ 
 καὶ τὸ σὰν κίβδηλον ἀνθρώποις. 
 ταῦτα σημειώσαιτ’ ἄν τις πρὸς τοὺς νοθεύοντας
 Λάσου τοῦ Ἑρμιονέως τὴν ἄσιγμον ᾠδήν, ἥτις ἐπιγράφεται
 Κένταυροι. καὶ ὁ εἰς τὴν Δήμητρα δὲ τὴν ἐν Ἑρμιόνῃ ποιηθεὶς
 τῷ Λάσῳ ὕμνος ἄσιγμός ἐστιν, ὥς φησιν Ἡρακλείδης ὁ Ποντικὸς
 ἐν τρίτῳ περὶ μουσικῆς, οὗ ἐστιν ἀρχή ( III 376
 B )· 
 Δάματρα μέλπω Κόραν τε Κλυμένοι’ ἄλοχον.

ἔστιν εὐπορῆσαι καὶ ἄλλων γρίφων ( III 666
 B )· 
 ἐν Φανερᾷ γενόμαν, πάτραν δέ μου ἁλμυρὸν ὕδωρ 
 ἀμφὶς ἔχει· μήτηρ δ’ ἔστ’ ἀριθμοῖο πάις. 
 Φανερᾷ μὲν οὖν λέγει τῇ Δήλῳ, ἥτις ὑπὸ θαλάσσης
 περιέχεται, μήτηρ δ’ ἡ Λητώ, ἥτις Κοίου ἐστὶ θυγάτηρ·
 Μακεδόνες δὲ τὸν ἀριθμὸν κοῖον προσαγορεύουσι. καὶ ἐπὶ τῆς
 πτισάνης ( III 668 B )· 
 κριθῆς ἀφλοίου χυλὸν ὀργάσας πίε. 
 πεποίηται δὲ τῆς πτισάνης τοὔνομα ἀπὸ τοῦ πτίσσειν
 καὶ ἀνεῖν. καὶ ἐπὶ τοῦ κοχλίου· φέρεται δὲ τοῦτο καὶ ἐν
 τοῖς Τεύκρου Ὁρισμοῖς· 
 ζῷον ἄπουν ἀνάκανθον ἀνόστεον ὀστρακόνωτον 
 ὄμματά τ’ ἐκκύπτοντα προμήκεα κεἰσκύπτοντα. 
 Ἀντιφάνης δ’ ἐν Αὑτοῦ ἐρῶντί φησι ( II 30
 K )· 
 τροφαλίδας τε λινοσάρκους. μανθάνεις; τυρὸν 
 λέγω. 
 Ἀναξανδρίδης Αἰσχρᾷ ( II 137 K )·
 
 ἀρτίως διηρτάμηκε, καὶ τὰ μὲν διανεκῆ 
 
 σώματος μέρη δαμάζετ’ ἐν πυρικτίτῳ στέγᾳ· 
 Τιμόθεος ἔφη ποτ᾽, ἄνδρες, τὴν χύτραν οἶμαι
 λέγων. 
 Τιμοκλῆς δ’ ἐν Ἥρωσιν ( II 457 K )·
 
 ὡς δ’ ἦν ἠρμένη 
 βίου τιθήνη, πολεμία λιμοῦ, φύλαξ 
 φιλίας, ἰατρὸς ἐκλύτου βουλιμίας, 
 τράπεζα. Β. περιέργως γε , νὴ τὸν
 οὐρανόν· 
 ἐξὸν φράσαι τράπεζα συντόμως. 
 Πλάτων δ’ ἐν τῷ Ἀδώνιδι χρησμὸν δοθῆναι λέγων
 Κινύρᾳ ὑπὲρ Ἀδώνιδος τοῦ υἱοῦ φησιν ( I 601 K )·
 
 ὦ Κινύρα, βασιλεῦ Κυπρίων, ἀνδρῶν δασυπρώκτων, 
 παῖς σοι κάλλιστος μὲν ἔφυ θαυμαστότατός τε 
 πάντων ἀνθρώπων, δύο δ’ αὐτὸν δαίμον’ ὀλεῖτον, 
 ἣ μὲν ἐλαυνομένη λαθρίοις ἐρετμοῖς, ὃ δ’ ἐλαύνων. 
 λέγει δ’ Ἀφροδίτην καὶ Διόνυσον· ἀμφότεροι γὰρ
 ἤρων τοῦ Ἀδώνιδος. καὶ τὸ τῆς Σφιγγὸς δὲ αἴνιγμα
 Ἀσκληπιάδης ἐν τοῖς Τραγῳδουμένοις τοιοῦτον εἶναί φησιν
 ( A. P. XIV 64 )· 
 ἔστι δίπουν ἐπὶ γῆς καὶ τετράπον, οὗ μία φωνή, 
 καὶ τρίπον, ἀλλάσσει δὲ φύσιν μόνον ὅσσ’ ἐπὶ
 γαῖαν 
 ἑρπετὰ γίνονται καὶ ἀν’ αἰθέρα καὶ κατὰ πόντον· 
 ἀλλ’ ὁπόταν πλείστοισιν ἐρειδόμενον ποσὶ βαίνῃ, 
 ἔνθα τάχος γυίοισιν ἀφαυρότατον πέλει αὑτοῦ.

γριφώδη δ’ ἐστὶ καὶ Σιμωνίδῃ ταῦτα πεποιημένα, ὥς φησι
 Χαμαιλέων ὁ Ἡρακλεώτης ἐν τῷ περὶ Σιμωνίδου ( fr. 172
 B ) 
 
 μιξονόμου τε πατὴρ ἐρίφου καὶ σχέτλιος ἰχθὺς 
 πλησίον ἠρείσαντο καρήατα· παῖδα δὲ νυκτὸς 
 δεξάμενοι βλεφάροισι Διωνύσοιο ἄνακτος 
 βουφόνον οὐκ ἐθέλουσι τιθηνεῖσθαι θεράποντα. 
 φασὶ δ’ οἳ μὲν ἐπί τινος τῶν ἀρχαίων ἀναθημάτων ἐν
 Χαλκίδι τοῦτ’ ἐπιγεγράφθαι, πεποιῆσθαι δ’ ἐν αὐτῷ τράγον
 καὶ δελφῖνα, περὶ ὧν εἶναι τὸν λόγον τοῦτον. οἳ δὲ εἰς
 ἐπιτόνιον ψαλτήριον δελφῖνα καὶ τράγον εἰργασμένον
 εἰρῆσθαι, καὶ εἶναι τὸν βουφόνον καὶ τοῦ Διονύσου θεράποντα
 τὸν διθύραμβον. οἳ δέ φασιν ἐν Ἰουλίδι τὸν τῷ Διονύσῳ
 θυόμενον βοῦν ὑπό τινος τῶν νεανίσκων παίεσθαι πελέκει.
 πλησίον δὲ τῆς ἑορτῆς οὔσης εἰς χαλκεῖον δοθῆναι τὸν
 πέλεκυν· τὸν οὖν Σιμωνίδην ἔτι νέον ὄντα βαδίσαι πρὸς τὸν
 χαλκέα κομιούμενον αὐτόν. ἰδόντα δὲ καὶ τὸν τεχνίτην
 κοιμώμενον καὶ τὸν ἀσκὸν καὶ τὸν καρκίνον εἰκῇ κείμενον καὶ
 ἐπαλλήλως ἔχοντα τὰ ἔμπροσθεν, οὕτως ἐλθόντα εἰπεῖν πρὸς
 τοὺς συνήθεις τὸ προειρημένον πρόβλημα. τὸν μὲν γὰρ τοῦ
 ἐρίφου πατέρα τὸν ἀσκὸν εἶναι, σχέτλιον δὲ ἰχθὺν τὸν
 καρκίνον, νυκτὸς δὲ παῖδα τὸν ὕπνον, βουφόνον δὲ καὶ
 Διονύσου θεράποντα τὸν πέλεκυν. πεποίηκε δὲ καὶ ἕτερον
 ἐπίγραμμα ὁ Σιμωνίδης, ὃ παρέχει τοῖς ἀπείροις τῆς ἱστορίας
 ἀπορίαν ( fr. 173 )· 
 φημὶ τὸν οὐκ ἐθέλοντα φέρειν τέττιγος ἄεθλον 
 τῷ Πανοπηιάδῃ δώσειν μέγα δεῖπνον Ἐπειῷ. 
 λέγεται δὲ ἐν τῇ Καρθαίᾳ διατρίβοντα αὐτὸν
 διδάσκειν τοὺς χορούς. εἶναι δὲ τὸ χορηγεῖον ἄνω πρὸς
 Ἀπόλλωνος ἱερῷ μακρὰν τῆς θαλάσσης. ὑδρεύεσθαι οὖν καὶ τοὺς ἄλλους καὶ τοὺς περὶ τὸν
 Σιμωνίδην κάτωθεν, ἔνθα ἦν ἡ κρήνη. ἀνακομίζοντος δ’ αὐτοῖς
 τὸ ὕδωρ ὄνου, ὃν ἐκάλουν Ἐπειὸν διὰ τὸ μυθολογεῖσθαι τοῦτο
 δρᾶν ἐκεῖνον καὶ ἀναγεγράφθαι ἐν τῷ τοῦ Ἀπόλλωνος ἱερῷ τὸν
 Τρωικὸν μῦθον, ἐν ᾧ ὁ Ἐπειὸς ὑδροφορεῖ τοῖς Ἀτρείδαις, ὡς
 καὶ Στησίχορός φησιν ( fr. 18 )· 
 ᾤκτειρε γὰρ αὐτὸν ὕδωρ ἀεὶ φορέοντα Διὸς κούρα 
 βασιλεῦσιν. 
 ὑπαρχόντων οὖν τούτων ταχθῆναί φασι τῷ μὴ
 παραγινομένῳ τῶν χορευτῶν εἰς τὴν ὡρισμένην ὥραν παρέχειν
 τῷ ὄνῳ χοίνικα κριθῶν. τοῦτ’ οὖν κἀν τῷ ποιήματι λέγεσθαι,
 καὶ εἶναι τὸν μὲν οὐ φέροντα τὸ τοῦ τέττιγος ἄεθλον τὸν οὐκ
 ἐθέλοντα ᾄδειν, Πανοπηιάδην δὲ τὸν ὄνον, μέγα δὲ δεῖπνον
 τὴν χοίνικα τῶν κριθῶν.

τοιοῦτόν ἐστι καὶ τὸ Θεόγνιδος τοῦ ποιητοῦ
 ( 1230 )· 
 ἤδη γάρ με κέκληκε θαλάσσιος οἴκαδε νεκρός, 
 τεθνηκὼς ζῳῷ φθεγγόμενος στόματι. 
 σημαίνει γὰρ κόχλον. τοιοῦτον δ’ ἐστὶν καὶ τὸ
 ῥήματα λέγειν ἀνθρώπων ὀνόμασιν ὅμοια, οἷον ( p. 664
 N )· 
 λαβὼν ἀριστόνικον ἐν μάχῃ κράτος. 
 καὶ τὸ περιφερόμενον· 
 πέντ’ ἄνδρες δέκα ναυσὶ κατέδραμον εἰς ἕνα χῶρον, 
 ἐν δὲ λίθοις ἐμάχοντο, λίθον δ’ οὐκ ἦν ἀνελέσθαι· 
 δίψῃ δ’ ἐξώλλυντο, ὕδωρ δ’ ὑπερεῖχε γενείου.

τίνα δὲ κόλασιν ὑπέμενον Ἀθήνησιν οἱ μὴ λύσαντες τὸν
 προτεθέντα γρῖφον, εἴ γε ἔπινον φιάλην 
 ἅλμῃ κεκερασμένην, ὡς καὶ ὁ Κλέαρχος προεῖπεν ἐν
 τῷ ὅρῳ; κἀν τῷ πρώτῳ δὲ περὶ παροιμιῶν γράφει οὕτως· ‘τῶν
 γρίφων ἡ ζήτησις οὐκ ἀλλοτρία φιλοσοφίας ἐστί, καὶ οἱ
 παλαιοὶ τὴν τῆς παιδείας ἀπόδειξιν ἐν τούτοις ἐποιοῦντο.
 προέβαλλον γὰρ παρὰ τοὺς πότους οὐχ ὥσπερ οἱ νῦν ἐρωτῶντες
 ἀλλήλους, τίς τῶν ἀφροδισιαστικῶν συνδυασμῶν ἢ τίς ἢ ποῖος
 ἰχθὺς ἥδιστος ἢ τίς ἀκμαιότατος, ἔτι δὲ τίς μετ’ Ἀρκτοῦρον
 ἢ μετὰ Πλειάδα ἢ τίς μετὰ Κύνα μάλιστα βρωτός. καὶ ἐπὶ
 τούτοις ἆθλα μὲν τοῖς νικῶσι φιλήματα μίσους ἄξια τοῖς
 ἐλευθέραν αἴσθησιν ἔχουσι, ζημίαν δὲ τοῖς ἡττηθεῖσιν
 τάττουσιν ἄκρατον πιεῖν, ὃν ἥδιον τῆς ὑγιείας πίνουσι·
 κομιδῇ γάρ ἐστι ταῦτά γέ τινος τοῖς Φιλαινίδος καὶ τοῖς
 Ἀρχεστράτου συγγράμμασιν ἐνῳκηκότος, ἔτι δὲ περὶ τὰς
 καλουμένας Γαστρολογίας ἐσπουδακότος· ἀλλὰ μᾶλλον τὰς
 τοιαύτας, τῷ πρώτῳ ἔπος ἢ ἰαμβεῖον εἰπόντι τὸ
 ἐχόμενον ἕκαστον λέγειν καὶ τῷ κεφάλαιον εἰπόντι ἀντειπεῖν
 τὸ ἑτέρου ποιητοῦ τινος, ὅτι εἰς τὴν αὐτὴν εἶπε
 γνώμην· ἔτι δὲ λέγειν ἕκαστον ἰαμβεῖον. πρός τε τούτοις
 ἕκαστον εἰπεῖν ὅσων ἂν προσταχθῇ συλλαβῶν ἔμμετρον, καὶ ὅσα
 ἀπὸ τῆς τῶν γραμμάτων καὶ συλλαβῶν ἔχεται θεωρίας. ὁμοίως
 δὲ τοῖς εἰρημένοις ἡγεμόνος ἑκάστου λέγειν ὄνομα τῶν ἐπὶ
 Τροίαν ἢ τῶν Τρώων, καὶ πόλεως ὄνομα τῶν ἐν τῇ Ἀσίᾳ λέγειν
 ἀπὸ τοῦ δοθέντος γράμματος, τὸν δ’ ἐχόμενον τῶν ἐν τῇ
 Εὐρώπῃ καὶ τοὺς λοιποὺς ἐναλλάξαι, ἄν τε
 Ἑλληνίδος ἄν τε βαρβάρου τάξῃ τις. ὥστε τὴν παιδιὰν μὴ
 ἄσκεπτον οὖσαν μηνύματα γίνεσθαι τῆς ἑκάστου πρὸς παιδείαν
 οἰκειότητος· ἐφ’ οἷς ἆθλον ἐτίθεσαν στέφανον καὶ εὐφημίαν,
 οἷς μάλιστα γλυκαίνεται τὸ φιλεῖν ἀλλήλους.’

ταῦτα μὲν οὖν Κλέαρχος εἴρηκε. καὶ ἃ προβάλλειν δεῖ τοιαῦτά
 τινα εἶναι ἡγοῦμαι· στίχον εἰπεῖν Ὁμηρικὸν ἀπὸ τοῦ ἄλφα
 ἀρχόμενον καὶ εἰς τὸ αὐτὸ στοιχεῖον καταλήγοντα· 
 ἀγχοῦ δ’ ἱσταμένη ἔπεα πτερόεντα προσηύδα ( Il. 4.92 ). 
 ἀλλ’ ἄγε νῦν μάστιγα καὶ ἡνία σιγαλόεντα ( Il. 5.226 ). 
 ἀσπίδας εὐκύκλους λαισήιά τε πτερόεντα ( Il. 5.453 ). 
 καὶ πάλιν ὁμοίως ἰαμβεῖα ( com. IV 607
 M )· 
 ἀγαθὸς ἀνὴρ λέγοιτ’ ἂν ὁ φέρων τἀγαθά. 
 ἀγαθὸς ἂν εἴη χὠ φέρων καλῶς κακά. 
 Ὁμηρικοὶ ἀπὸ τοῦ ε ἐπὶ τὸ
 ε · 
 εὗρε Λυκάονος υἱὸν ἀμύμονά τε κρατερόν τε ( Il. 4.89 ). 
 ἐν πόλει ὑμετέρῃ, ἐπεὶ οὐκ ἄρ’ ἔμελλον ἔγωγε ( Il. 5.686 ). 
 ὁμοίως καὶ ἰαμβεῖα ( com. IV 608 M )·
 
 εὐκαταφρόνητός ἐστι πενία, Δερκύλε. 
 ἐπὶ τοῖς παροῦσι τὸν βίον .. διάπλεκε. 
 Ὁμήρου ἀπὸ η ἐπὶ τὸ η · 
 ἣ μὲν ἄρ’ ὣς εἰποῦσ’ ἀπέβη γλαυκῶπις Ἀθήνη ( Il. 5.133 ). 
 ἣ δ’ ἐν γούνασι πῖπτε Διώνης δῖ’ Ἀφροδίτη ( Il. 5.370 ). 
 ἴαμβοι ( com. IV 608 M )· 
 ἡ τῶν φίλων σοι πίστις ἔστω κεκριμένη. 
 ἀπὸ τοῦ ῑ ἐπὶ τὸ ῑ Ὁμήρου· 
 Ἰλίου ἐξαπολοίατ’ ἀκήδεστοι καὶ ἄφαντοι ( Il. 6.60 ). 
 
 Ἱππόλοχος δέ μ’ ἔτικτε καὶ ἐκ τοῦ φημι γενέσθαι
 ( 206 )· 
 ἀπὸ τοῦ σ εἰς τὸ σ · 
 συμπάντων Δαναῶν, οὐδ’ ἢν Ἀγαμέμνονα εἴπῃς ( Il. 1.90 ). 
 σοφός ἐστιν ὁ φέρων τἀπὸ τῆσ τύχης
 καλῶς. 
 ἀπὸ τοῦ ω εἰς τὸ ω · 
 ὡς δ’ ὅτ’ ἀπ’ Οὐλύμπου νέφος ἔρχεται οὐρανὸν εἴσω 
 ( Il. 16.364 ). 
 ὠρθωμένην πρὸς ἅπαντα τὴν ψυχὴν ἔχω. 
 προβάλλειν δὲ δεῖ καὶ στίχους ἀσίγμους οἷον ( Il. 7.364 ). 
 πάντ’ ἐθέλω δόμεναι καὶ ἔτ’ οἰκόθεν ἄλλ’ ἐπιθεῖναι. καὶ
 πάλιν στίχους Ὁμηρικοὺς ἀπὸ τῆς πρώτης συλλαβῆς καὶ τῆς
 ἐσχάτης δηλοῦντας ὄνομα οἷον ( B 557. 628.
 732 )· 
 Αἴας δ’ ἐκ Σαλαμῖνος ἄγεν δύο καὶ δέκα νῆας. 
 Αἴασ . 
 Φυλείδης, ὃν τίκτε Διὶ φίλος ἱππότα Φυλεύς. 
 Φυλεύσ . 
 ἰητῆρ’ ἀγαθώ, Ποδαλείριος ἠδὲ Μαχάων. Ἴων 
 εἰσὶ καὶ ἄλλοι στίχοι Ὁμηρικοὶ δηλοῦντες σκευῶν
 ὀνόματα ἀπὸ τῆς πρώτης καὶ ἐσχάτης συλλαβῆς οἷον· 
 ὀλλυμένων Δαναῶν ὀλοφύρεται ἐν φρεσὶ θυμός. 
 ( Il. 8.202 )
 ὅλμος. 
 μυθεῖται κατὰ μοῖραν ἅπερ κ’ οἴοιτο καὶ ἄλλος. 
 ( Od. 17.580 )
 μύλος. 
 λυγρὸς ἐὼν μή που τι κακὸν καὶ μεῖζον ἐπαύρῃ. 
 ( Od. 18.107 ) λύρη. 
 ἄλλοι στίχοι δηλοῦντες ἀπὸ τῆς ἀρχῆς καὶ τοῦ
 τέλους τῶν ἐδωδίμων τί· 
 ἀργυρόπεζα Θέτις, θυγάτηρ ἁλίοιο γέροντος. 
 
 ( Il. 1.538 )
 ἄρτος. 
 μή τι σὺ ταῦτα ἕκαστα διείρεο μηδὲ μετάλλα. 
 ( Il. 1.550 ) μῆλα.

ἐπεὶ δὲ ἱκανὴν παρέκβασιν πεποιήμεθα περὶ τῶν γρίφων,
 λεκτέον ἤδη καὶ τίνα κόλασιν ὑπέμενον οἱ μὴ λύσαντες τὸν
 προτεθέντα γρῖφον. ἔπινον οὗτοι ἅλμην παραμισγομένην τῷ
 αὑτῶν ποτῷ καὶ ἔδει μὴ προσενέγκασθαι τὸ ποτήριον ἀπνευστί,
 ὡς Ἀντιφάνης δηλοῖ ἐν Γανυμήδει διὰ τούτων ( II 41
 K )· 
 οἴμοι περιπλοκὰς 
 λίαν ἐρωτᾷς. Β. ἀλλ’ ἐγὼ σαφῶς φράσω· 
 τῆς ἁρπαγῆς τοῦ παιδὸς εἰ ξύνοισθά τι, 
 ταχέως λέγειν χρὴ πρὶν κρέμασθαι. Α. πότερά μοι 
 γρῖφον προβάλλεις τοῦτον εἰπεῖν, δέσποτα, 
 τῆς ἁρπαγῆς τοῦ παιδὸς εἰ ξύνοιδά τι, 
 ἢ τί δύναται τὸ ῥηθέν; Β. ἔξω τις δότω 
 ἱμάντα ταχέως. Α. οἷον οὐκ ἔγνων ἴσως· 
 ἔπειτα τοῦτο ζημιοῖς με; μηδαμῶς· 
 ἅλμης δ’ ἐχρῆν τι παραφέρειν ποτήριον. 
 Β. οἶσθ’ οὖν ὅπως δεῖ τοῦτό σ’ ἐκπιεῖν; Α. ἐγὼ 
 κομιδῇ γε. Β. πῶς; Α. ἐνέχυρον ἀποφέροντά 
 σου — 
 Β. οὔκ, ἀλλ’ ὀπίσω τὼ χεῖρε ποιήσαντα δεῖ 
 ἕλκειν ἀπνευστί.

τοσαῦτα καὶ περὶ τῶν γρίφων εἰπόντων τῶν δειπνοσοφιστῶν,
 ἐπειδὴ καὶ ἡμᾶς ἑσπέρα καταλαμβάνει ἀναπεμπαζομένους τὰ
 εἰρημένα, τὸν περὶ τῶν ἐκπωμάτων λόγον
 εἰς αὔριον ἀναβαλώμεθα. κατὰ γὰρ τὸν Μεταγένους Φιλοθύτην
 ( I 708 K ) 
 κατ’ ἐπεισόδιον μεταβάλλω τὸν λόγον, ὡς ἂν 
 πολλαῖσι παροψίσι καὶ καιναῖς εὐωχήσω τὸ θέατρον, 
 περὶ τῶν ἐκπωμάτων τὸν λόγον ἑξῆς ποιούμενος.

Ἄγε δή, τίς ἀρχὴ τῶν λόγων γενήσεται; 
 κατὰ τὸν κωμῳδιοποιὸν Κηφισόδωρον ( I 802
 K ), ἑταῖρε Τιμόκρατες. συναχθέντων γὰρ ἡμῶν καθ᾽
 ὥραν μετὰ σπουδῆς διὰ τὰ ἐκπώματα ὁ Οὐλπιανός, ἔτι
 καθημένων ἁπάντων, πρὶν καί τι διαλεχθῆναι ἔφη· ‘παρὰ μὲν
 τῷ Ἀδράστῳ, ἄνδρες φίλοι, καθίσαντες οἱ ἀριστεῖς
 δειπνοῦσιν, ὁ δὲ Πολύιδος ἱερὰ θύων ἐν ὁδῷ παραπορευόμενον
 τὸν Πετεὼ κατέσχεν καὶ κατακλίνας ἐν τῇ πόᾳ θαλλίαν τε
 κατακλάσας ἀντὶ τραπέζης παρέθηκε τῶν τυθέντων. καὶ τῷ
 Αὐτολύκῳ ἐλθόντι ‘Ἰθάκης ἐς πίονα δῆμον’ ἡ τροφὸς καθημένῳ
 δηλονότι — οὕτως γὰρ ἐδείπνουν οἱ τότε — τὸν Ὀδυσσέα, φησὶν
 ὁ ποιητής ( Od. 19.399 ),
 
 [παῖδα νέον γεγαῶτα κιχήσατο θυγατέρος ἧς, 
 τόν ῥά οἱ Εὐρύκλεια φίλοις ἐπὶ γούνασι θῆκε 
 παυομένῳ δόρποιο] 
 ἐκάθισεν ἐπὶ τῶν γονάτων καὶ οὐχὶ παρὰ τοῖς
 γόνασιν ἔστησεν. ἡμεῖς οὖν μὴ διατρίβωμεν, ἀλλ’ ἤδη
 κατακλινώμεθα, ἵν’ ἡμῖν ὁ Πλούταρχος περὶ ὧν ἐπαγγέλλεται
 ποτηρίων ἀποδοὺς τὸν λόγον καὶ τὰς κύλικας πλήρεις ἅπασι προπίῃ.

ποτήρια δὲ πρῶτον οἶδα ὀνομάσαντα τὸν Ἀμόργιον ποιητὴν
 Σιμωνίδην ἐν Ἰάμβοις οὕτως ( fr. 26 B )· 
 ἀπὸ τράπεζαν εἷλέ νιν ποτήρια. 
 καὶ ὁ τὴν Ἀλκμαιωνίδα δὲ ποιήσας φησίν ( p.
 76 Ki )· 
 νέκυς δὲ χαμαιστρώτου ἐπὶ τείνας 
 εὐρείης στιβάδος παρέθηκ’ αὐτοῖσι θάλειαν 
 δαῖτα ποτήριά τε, στεφάνους δ’ ἐπὶ κρασὶν ἔθηκεν. 
 ἅπερ ὠνομάσθη ἀπὸ τῆς πόσεως, ὡς τὸ ἔκπωμα οἱ
 Ἀττικοί, ἐπεὶ ὑδροποτεῖν καὶ οἰνοποτεῖν λέγουσιν.
 Ἀριστοφάνης ἐν Ἱππεῦσιν ( 198 )· 
 γαμφηλαῖσι δράκοντα κοάλεμον αἱματοπώτην. 
 κἀν τῷ αὐτῷ δὲ ἔφη ( 124 )· 
 πολλῷ γ’ ὁ Βάκις διεχρῆτο τῷ ποτηρίῳ. 
 καὶ Φερεκράτης ἐν Τυραννίδι ( I 187 fr. 143,
 10 K )· 
 ἣ δὲ κρείττων ἡ μί’ ἐστὶ χιλίων
 ποτηρίων. 
 ὁ δὲ Ἀνακρέων ἔφη ( fr. 97 B4 )· 
 οἰνοπότης δὲ πεποίημαι. 
 ἔστι δὲ τὸ ῥῆμα καὶ παρὰ τῷ ποιητῇ· οἰνοποτάζων
 γὰρ εἴρηκε ( Il. 20.84 ). καὶ
 Σαπφὼ δ’ ἐν τῷ βʹ ἔφη ( fr. 67 )·
 
 πολλὰ δ’ ἀνάριθμα ποτήρια 
 καλαιφις. 
 καὶ Ἀλκαῖος ( fr. 52 )· 
 ἐκ δὲ ποτήριον 
 πώνης Διννομένῃ παρίσδων. 
 
 τιμᾶται δὲ καὶ ἐν Ἀχαίᾳ Δημήτηρ ποτηριοφόρος κατὰ
 τὴν Ἀνθέων χῶραν, ὡς Αὐτοκράτης ἱστορεῖ ἐν βʹ 
 Ἀχαικῶν ( FHG IV 346 ).

ἄξιον δὲ εἶναι νομίζω ζητῆσαι ὑμᾶς πρὸ τοῦ καταλόγου τῶν
 ποτηρίων, ὧν πλῆρές ἐστι τὸ κυλικεῖον τοδί — εἴρηται γὰρ
 οὕτως ἡ τῶν ποτηρίων σκευοθήκη παρ’ Ἀριστοφάνει μὲν ἐν
 Γεωργοῖς ( I 418 K )· 
 ὥσπερ κυλικείου τοὐθόνιον προπέπταται. 
 ἔστι καὶ παρὰ Ἀναξανδρίδῃ ἐν Μελιλώτῳ ( II
 145 K ). Εὔβουλος δ’ ἐν Λήδᾳ ( ib.
 185 )· 
 ὡσπερεὶ σπονδὴν διδοὺς 
 ἐν τῷ κυλικείῳ συντέτριφε τὰ ποτήρια. 
 κἀν Ψαλτρίᾳ δ’ ἔφη ( ib. 206 )· 
 τὰ κυλικεῖα δὲ 
 ἐξεῦρεν ἡμῖν. 
 ἐν δὲ Σεμέλῃ ἢ Διονύσῳ ( ib. 197 )·
 
 Ἑρμῆς ὁ Μαίας λίθινος, ὃν προσεύγμασιν 
 ἐν τῷ κυλικείῳ λαμπρὸν ἐκτετριμμένον ... 
 Κρατῖνος δ’ ὁ νεώτερος ἐν Χείρωνι ( ib.
 291 )· 
 πολλοστῷ δ’ ἔτει 
 ἐκ τῶν πολεμίων οἴκαδ’ ἥκω, συγγενεῖς 
 καὶ φράτερας καὶ δημότας εὑρὼν μόλις 
 εἰς τὸ κυλικεῖον ἐνεγράφην· Ζεὺς ἔστι μοι 
 ἑρκεῖος, ἔστι φρατέριος, τὰ τέλη τελῶ —

ἄξιον δ’ ἐστὶ ζητῆσαι εἰ οἱ ἀρχαῖοι μεγάλοις ἔπινον
 ποτηρίοις. Δικαίαρχος μὲν γὰρ ὁ Μεσσήνιος, ὁ Ἀριστοτέλους
 μαθητής, ἐν τῷ περὶ Ἀλκαίου ( FHG II 247 )
 μικροῖς φησιν αὐτοὺς ἐκπώμασι κεχρῆσθαι καὶ ὑδαρέστερον πεπωκέναι. Χαμαιλέων δ’ ὁ Ἡρακλεώτης ἐν τῷ
 περὶ Μέθης, εἴ γε τῆς φωνῆς μνημονεύω, φησίν ( fr. 32
 Köpke )· ‘εἰ δὲ οἱ ταῖς ἐξουσίαις χρώμενοι καὶ τῷ
 πλουτεῖν προτιμῶσι τὴν μέθην ταύτην, οὐδὲν θαυμαστόν. οὐκ
 ἔχοντες γὰρ ἑτέραν ἡδονὴν ταύτης καλλίω οὐδὲ μᾶλλον εὐχερῆ
 καταφεύγουσιν εἰκότως ἐπὶ τὸν οἶνον. ὅθεν δὴ καὶ τὰ μεγάλα
 τῶν ἐκπωμάτων ἐπιχώρια γέγονε τοῖς δυνάσταις. οὐ γὰρ
 παλαιὸν οὐδὲ τοῦτό γέ ἐστι παρὰ τοῖς Ἕλλησιν, ἀλλὰ νεωστὶ
 εὑρέθη πεμφθὲν ἐκ τῶν βαρβάρων. ἐκεῖνοι γὰρ ἀπεστερημένοι
 τῆς παιδείας ὁρμῶσιν ἐπὶ τὸν πολὺν οἶνον καὶ πορίζονται
 τροφὰς περιέργους καὶ παντοίας. ἐν δὲ τοῖς περὶ τὴν Ἑλλάδα
 τόποις οὔτ’ ἐν γραφαῖς οὔτ’ ἐπὶ τῶν πρότερον εὑρήσομεν
 ποτήριον εὐμέγεθες εἰργασμένον πλὴν τῶν ἐπὶ τοῖς ἡρωικοῖς.
 τὸ γὰρ ῥυτὸν ὀνομαζόμενον μόνοις τοῖς ἥρωσιν ἀπεδίδοσαν. ὃ
 καὶ δόξει τισὶν ἔχειν ἀπορίαν, εἰ μή τις ἄρα φήσειε διὰ τὴν
 ὀξύτητα τῆς ἐπιφανείας τῶν δαιμόνων καταδειχθῆναι τοῦτο.
 χαλεποὺς γὰρ καὶ πλήκτας τοὺς ἥρωας νομίζουσι καὶ μᾶλλον
 νύκτωρ ἢ μεθ’ ἡμέραν. ὅπως οὖν μὴ διὰ τὸν τρόπον, ἀλλὰ διὰ
 τὴν μέθην φαίνωνται τοιοῦτοι, δημιουργοῦσιν αὐτοὺς πίνοντας
 ἐκπώμασι μεγάλοις. καί μοι δοκοῦσι λέγειν οὐ κακῶς οἱ
 φάσκοντες τὸ μέγα ποτήριον φρέαρ ἀργυροῦν εἶναι.’ ἐν
 τούτοις ἀγνοεῖν ἔοικεν ὁ Χαμαιλέων ὅτι οὔκ ἐστι μικρὸν τὸ
 παρ’ Ὁμήρῳ ( Od. 9.346 )
 διδόμενον τῷ Κύκλωπι ὑπ’ Ὀδυσσέως κισσύβιον. οὐ γὰρ ἂν τρὶς πιὼν οὕτως κατηνέχθη ὑπὸ
 μέθης τηλικοῦτος ὤν. ἦν οὖν καὶ τότε μεγάλα ποτήρια, εἰ μὴ
 αἰτιάσεταί τις τὴν δύναμιν τοῦ οἴνου, ἣν αὐτὸς Ὅμηρος
 ( Od. 9.208 ) ἐξηγήσατο, ἢ
 τὸ ἄηθες τῆς πόσεως τοῦ Κύκλωπος, ἐπεὶ τὰ πολλὰ
 ἐγαλακτοπότει. ἢ τάχα καὶ βαρβαρικὸν ἦν τὸ ἔκπωμα, εἴπερ
 μέγα ἦν, ἐκ τῆς Κικόνων εἰλημμένον λείας. τί οὖν ἔχομεν
 λέγειν περὶ τοῦ Νέστορος ποτηρίου, ὃ μόλις ἂν νέος βαστάσαι
 ἴσχυεν, 
 Νέστωρ δ’ ὁ γέρων ἀμογητὶ ἄειρε 
 Il. 11.637 
 , περὶ οὗ καὶ αὐτοῦ διδάξει τι ἡμᾶς ὁ Πλούταρχος. ὥρα
 οὖν κατακλίνεσθαι.

καὶ κατακλιθέντων ‘ἀλλὰ μήν’, ὁ Πλούταρχος ἔφη, ‘κατὰ τὸν
 Φλιάσιον ποιητὴν Πρατίναν ( fr. 3 B4 ). 
 οὐ γᾶν αὐλακισμέναν ἀρῶν, ἀλλ’ ἄσκαφον ματεύων, 
 κυλικηγορήσων ἔρχομαι, οὐ τῶν Κυλικράνων εἷς
 ὑπάρχων, οὓς χλευάζων Ἕρμιππος ὁ κωμῳδιοποιὸς ἐν τοῖς
 Ἰάμβοις φησίν ( I 246 K )· 
 εἰς τὸ Κυλικράνων βαδίζων σπληνόπεδον ἀφικόμην· 
 εἶδον οὖν τὴν Ἡράκλειαν καὶ μάλ’ ὡραίαν πόλιν. 
 Ἡρακλεῶται δ’ εἰσὶν οὗτοι οἱ ὑπὸ τῇ Οἴτῃ
 κατοικοῦντες, ὥς φησι Νίκανδρος ὁ Θυατειρηνός, ὀνομασθῆναι
 φάσκων αὐτοὺς ἀπό τινος Κύλικος γένος Λυδοῦ, ἑνὸς τῶν
 Ἡρακλεῖ συστρατευσαμένων. μνημονεύει δ’ αὐτῶν καὶ Σκυθῖνος
 ὁ Τήιος ἐν τῇ ἐπιγραφομένῃ Ἱστορίῃ λέγων οὕτως ( FHG
 IV 491 )· ‘Ἡρακλῆς λαβὼν Εὔρυτον καὶ τὸν υἱὸν
 ἔκτεινε φόρους πρήσσοντας παρ’ Εὐβοέων. 
 Κυλικρῆνας ἐξεπόρθησε λῃζομένους καὶ αὐτόθι πόλιν ἐδείματο
 Ἡράκλειαν τὴν Τρηχινίαν καλεομένην.’ Πολέμων δ’ ἐν τῷ πρώτῳ
 τῶν πρὸς Ἀδαῖον καὶ Ἀντίγονόν φησιν οὕτως ( fr. 56
 Pr )· ‘τῆς δ’ Ἡρακλείας τῆς ὑπὸ τὴν Οἴτην καὶ
 Τραχῖνος τῶν οἰκητόρων μεθ’ Ἡρακλέους τινὲς ἀφικόμενοι ἐκ
 Λυδίας Κυλικρᾶνες, οἳ δ’ Ἀθαμᾶνες, ἀφ’ ὧν οἱ τόποι
 διαμένουσιν· οἷς οὐδὲ τῆς πολιτείας μετέδοσαν οἱ Ἡρακλεῶται
 συνοικοῦσιν, ἀλλοφύλους ὑπολαβόντες. Κυλικρᾶνες δὲ
 λέγονται, ὅτι τοὺς ὤμους κεχαραγμένοι κύλικας ἦσαν.’

οἶδα δὲ καὶ Ἑλλάνικον ἐν Ἐθνῶν Ὀνομασίαις λέγοντα
 ( FHG I 57 ) ὅτι Λιβύων τῶν Νομάδων τινὲς
 οὐδὲν ἄλλο κέκτηνται ἢ κύλικα καὶ μάχαιραν καὶ ὑδρίαν, καὶ
 ὅτι οἰκίας ἔχουσιν ἐξ ἀνθερίκου πεποιημένας μικρὰς ὅσον
 σκιᾶς ἕνεκα, ἃς καὶ περιφέρουσιν ὅπου ἂν πορεύωνται.
 πολλοῖς δὲ καὶ ὁ ἐν Ἰλλυριοῖς τόπος διαβόητός ἐστιν ὁ
 καλούμενος Κύλικες, παρ’ ᾧ ἐστι τὸ Κάδμου καὶ Ἁρμονίας
 μνημεῖον, ὡς ἱστορεῖ Φύλαρχος ἐν τῇ δευτέρᾳ καὶ εἰκοστῇ τῶν
 Ἱστοριῶν ( FHG I 345 ). καὶ Πολέμων δ’ ἐν τῷ
 περὶ τοῦ Μορύχου ( fr. 75 Pr ) ἐν Συρακούσαις
 φησὶν ἐπ’ ἄκρᾳ τῇ νήσῳ πρὸς τῷ Γῆς Ὀλυμπίας ἱερῷ ἐκτὸς τοῦ
 τείχους ἐσχάραν τινὰ εἶναι, ἀφ’ ἧς, φησί, τὴν κύλικα
 ναυστολοῦσιν ἀναπλέοντες μέχρι τοῦ γενέσθαι τὴν ἐπὶ τοῦ νεὼ
 τῆς Ἀθηνᾶς ἀόρατον ἀσπίδα· καὶ οὕτως
 ἀφιᾶσιν εἰς τὴν θάλασσαν κεραμέαν κύλικα, καθέντες εἰς
 αὐτὴν ἄνθεα καὶ κηρία καὶ λιβανωτὸν ἄτμητον καὶ ἄλλα ἄττα
 μετὰ τούτων ἀρώματα.

ὁρῶν οὖν ὑμῶν καὶ αὐτὸς τὸ συμπόσιον κατὰ τὸν Κολοφώνιον
 Ξενοφάνη πλῆρες ὂν πάσης θυμηδίας ( fr. 1 B4 )·
 
 νῦν γὰρ δὴ ζάπεδον καθαρὸν καὶ χεῖρες ἁπάντων 
 καὶ κύλικες· πλεκτοὺς δ’ ἀμφιτιθεῖ στεφάνους, 
 ἄλλος δ’ εὐῶδες μύρον ἐν φιάλῃ παρατείνει· 
 κρατὴρ δ’ ἕστηκεν μεστὸς ἐυφροσύνης· 
 ἄλλος δ’ οἶνος ἕτοιμος, ὃς οὔποτέ φησι προδώσειν, 
 μείλιχος ἐν κεράμοις, ἄνθεος ὀσδόμενος· 
 ἐν δὲ μέσοις ἁγνὴν ὀδμὴν λιβανωτὸς ἵησι· 
 ψυχρὸν δ’ ἐστὶν ὕδωρ καὶ γλυκὺ καὶ καθαρόν. 
 πάρκεινται δ’ ἄρτοι ξανθοὶ γεραρή τε τράπεζα 
 τυροῦ καὶ μέλιτος πίονος ἀχθομένη· 
 βωμὸς δ’ ἄνθεσιν ἀν τὸ μέσον πάντῃ πεπύκασται, 
 μολπὴ δ’ ἀμφὶς ἔχει δώματα καὶ θαλίη. 
 χρὴ δὲ πρῶτον μὲν θεὸν ὑμνεῖν εὔφρονας ἄνδρας 
 εὐφήμοις μύθοις καὶ καθαροῖσι λόγοις· 
 σπείσαντας δὲ καὶ εὐξαμένους τὰ δίκαια δύνασθαι 
 πρήσσειν (ταῦτα γὰρ ὦν ἐστι προχειρότερον) 
 οὐχ ὕβρις πίνειν ὁπόσον κεν ἔχων ἀφίκοιο 
 οἴκαδ’ ἄνευ προπόλου, μὴ πάνυ γηραλέος. 
 
 ἀνδρῶν δ’ αἰνεῖν τοῦτον ὃς ἐσθλὰ πιὼν ἀναφαίνῃ, 
 ὡς οἱ μνημοσύνη, καὶ τὸν ὃς ἀμφ’ ἀρετῆς. 
 οὔτι μάχας διέπειν Τιτήνων οὐδὲ Γιγάντων 
 οὐδέ τι Κενταύρων, πλάσματα τῶν
 προτέρων, 
 ἢ στάσιας σφεδανάς, τοῖς οὐδὲν χρηστὸν ἔνεστι, 
 θεῶν δὲ προμηθείην αἰὲν ἔχειν ἀγαθόν.

καὶ ὁ χαρίεις δ’ Ἀνακρέων φησίν ( fr. 94
 B4 )· 
 οὐ φιλέω ὃς κρητῆρι παρὰ πλέῳ οἰνοποτάζων 
 νείκεα καὶ πόλεμον δακρυόεντα λέγῃ, 
 ἀλλ’ ὅστις Μουσέων τε καὶ ἀγλαὰ δῶρ’ Ἀφροδίτης 
 συμμίσγων ἐρατῆς μνήσεται εὐφροσύνης. 
 καὶ Ἴων δὲ ὁ Χῖός φησιν ( fr. 2 B )·
 
 χαιρέτω ἡμέτερος βασιλεύς, σωτήρ τε πατήρ τε· 
 ἡμῖν δὲ κρητῆρ’ οἰνοχόοι θέραπες 
 κιρνάντων προχύταισιν ἐν ἀργυρέοις· ὁ δὲ χρυσὸς 
 οἶνον ἔχων χειρῶν νιζέτω εἰς ἔδαφος. 
 σπένδοντες δ’ ἁγνῶς Ἡρακλέι τ’ Ἀλκμήνῃ τε, 
 Προκλέι Περσείδαις τ᾽, ἐκ Διὸς ἀρχόμενοι, 
 πίνωμεν, παίζωμεν, ἴτω διὰ νυκτὸς ἀοιδή, 
 ὀρχείσθω τις, ἑκὼν δ’ ἄρχε φιλοφροσύνης. 
 ὅντινα δ’ εὐειδὴς μίμνει θήλεια πάρευνος, 
 κεῖνος τῶν ἄλλων κυδρότερον πίεται. 
 ἐποιοῦντο δὲ καὶ οἱ ἑπτὰ καλούμενοι σοφοὶ
 συμποτικὰς ὁμιλίας. ‘παραμυθεῖται γὰρ ὁ
 οἶνος καὶ τὴν τοῦ γήρως δυσθυμίαν’ φησὶ Θεόφραστος ἐν τῷ
 περὶ Μέθης ( fr. 120 W ).

διόπερ συνιοῦσι καὶ ἡμῖν ἐπὶ τὰς Διονυσιακὰς ταύτας λαλιὰς
 οὐδεὶς ἂν εὐλόγως φθονήσαι νοῦν ἔχων, κατὰ τοὺς Ἀλέξιδος
 Ταραντίνους ( II 377 K ), 
 οἳ τῶν πέλας 
 οὐδέν’ ἀδικοῦμεν οὐδέν. ἆρ’ οὐκ οἶσθ᾽
 ὅτι 
 τὸ καλούμενον ζῆν τοῦτο διατριβῆς χάριν 
 μόνον ἐστὶν ὑποκόρισμα τῆς ἀνθρωπίνης 
 μοίρας; ἐγὼ γάρ, εἰ μὲν εὖ τις ἢ κακῶς 
 φήσει με κρίνειν, οὐκ ἔχοιμ’ ἄν σοι 
 φράσαι· 
 ἔγνωκα γοῦν οὕτως ἐπισκοπούμενος 
 εἶναι μανιώδη πάντα τἀνθρώπων ὅλως, 
 ἀποδημίας δὲ τυγχάνειν ἡμᾶς αἰεὶ 
 τοὺς ζῶντας, ὥσπερ εἰς πανήγυρίν τινα 
 ἀφειμένους ἐκ τοῦ θανάτου καὶ τοῦ σκότους 
 εἰς τὴν διατριβὴν εἰς τὸ φῶς τε τοῦθ᾽, ὃ δὴ 
 ὁρῶμεν. ὃς δ’ ἂν πλεῖστα γελάσῃ καὶ πίῃ 
 καὶ τῆς Ἀφροδίτης ἀντιλάβηται τὸν χρόνον 
 τοῦτον ὃν ἀφεῖται, κἂν τύχῃ γ᾽, ἐράνου τινός, 
 πανηγυρίσας ἥδιστ’ ἀπῆλθεν οἴκαδε. 
 καὶ κατὰ τὴν καλὴν οὖν Σαπφώ ( fr. 5
 B4 )· 
 ἐλθέ, Κύπρι, 
 χρυσίαισιν ἐν κυλίκεσσιν ἁβρῶς 
 
 συμμεμιγμένον θαλίαισι νέκταρ 
 οἰνοχοοῦσα 
 τούτοις τοῖς ἑταίροις ἐμοῖς τε καὶ σοῖς.

πρὸς οὓς λεκτέον ὅτι τρόποι εἰσὶ πόσεων κατὰ πόλεις ἴδιοι,
 ὡς Κριτίας παρίστησιν ἐν τῇ Λακεδαιμονίων Πολιτείᾳ
 ( FHG II 68 ) διὰ τούτων· ‘ὁ μὲν Χῖος καὶ
 Θάσιος ἐκ μεγάλων κυλίκων ἐπιδέξια, ὁ δ’ Ἀττικὸς ἐκ μικρῶν
 ἐπιδέξια, ὁ δὲ Θετταλικὸς ἐκπώματα προπίνει ὅτῳ ἂν
 βούλωνται μεγάλα. Λακεδαιμόνιοι δὲ τὴν παρ’ αὑτῷ ἕκαστος
 πίνει, ὁ δὲ παῖς ὁ οἰνοχόος ὅσον ἂν ἀποπίῃ.’ τοῦ δ᾽
 ἐπιδέξια πίνειν μνημονεύει καὶ Ἀναξανδρίδης ἐν Ἀγροίκοις
 οὕτως ( II 135 K )· 
 τίνα δὴ παρεσκευασμένοι 
 πίνειν τρόπον ἐστὲ νυνί, λέγεθ᾽. Β. ὅντινα τρόπον 
 ἡμεῖς; τοιοῦτον οἷον ἂν καὶ σοὶ δοκῇ. 
 Α. βούλεσθε δήπου τὸν ἐπιδέξι᾽, ὦ πάτερ, 
 λέγειν ἐπὶ τῷ πίνοντι. Β. τὸν ἐπιδέξια 
 λέγειν; Ἄπολλον, ὡσπερεὶ τεθνηκότι.

παραιτητέον δ’ ἡμῖν τὰ κεράμεα ποτήρια. καὶ γὰρ Κτησίας
 ‘παρὰ Πέρσαις, φησίν ( fr. 51 M ), ὃν ἂν
 βασιλεὺς ἀτιμάσῃ, κεραμέοις χρῆται.’ Χοιρίλος δ’ ὁ ἐποποιός
 φησι ( fr. 9 Ki )· 
 χερσὶν ὄλβον ἔχω κύλικος τρύφος ἀμφὶς ἐαγός, 
 
 ἀνδρῶν δαιτυμόνων ναυάγιον, οἷά τε πολλὰ 
 πνεῦμα Διωνύσοιο πρὸς Ὕβριος ἔκβαλεν ἀκτάς. 
 ἐγὼ δὲ εὖ οἶδα ὅτι ἥδιστα πολλάκις ἐστὶ τὰ κεράμεα
 ἐκπώματα, ὡς καὶ τὰ παρ’ ἡμῖν ἐκ τῆς Κόπτου καταγόμενα·
 μετὰ γὰρ ἀρωμάτων συμφυραθείσης τῆς γῆς ὀπτᾶται. καὶ
 Ἀριστοτέλης δὲ ἐν τῷ περὶ Μέθης ( fr. 96 R ) ‘αἱ
 Ῥοδιακαί, φησί, προσαγορευόμεναι χυτρίδες διά τε τὴν ἡδονὴν
 εἰς τὰς μέθας παρεισφέρονται καὶ διὰ τὸ θερμαινομένας τὸν
 οἶνον ἧττον ποιεῖν μεθύσκειν. σμύρνης γὰρ καὶ σχοίνου καὶ
 τῶν τοιούτων ἑτέρων εἰς ὕδωρ ἐμβληθέντων ἕψονται καὶ
 παραχεόντων εἰς τὸν οἶνον ἧττον μεθύσκουσιν.’ κἀν ἄλλῳ δὲ
 μέρει φησίν ( fr. 97 )· ‘αἱ Ῥοδιακαὶ χυτρίδες
 γίνονται σμύρνης, σχοίνου, ἀνήθου, κρόκου, βαλσάμου,
 ἀμώμου, κινναμώμου συνεψηθέντων· ἀφ’ ὧν τὸ γινόμενον τῷ
 οἴνῳ παραχυθὲν οὕτω τὰσ μέθας ἵστησιν ὥστε καὶ
 τῶν ἀφροδισίων παραλύειν τὰ πνεύματα πέττον.’

οὐ δεῖ οὖν ἡμᾶς ἐκμανῶς πίνειν ἀποβλέποντας εἰς τὸ πλῆθος
 τῶν καλῶν τούτων καὶ παντοδαπῶν κατὰ τὰς τέχνας ἐκπωμάτων.
 τὴν δὲ μανίαν τοὺς πολλούς φησιν ὁ Χρύσιππος ἐν τῇ
 Εἰσαγωγικῇ περὶ ἀγαθῶν καὶ κακῶν Πραγματείᾳ τοῖς πλείστοις
 προσάπτειν. καλεῖσθαι γοῦν τὴν μὲν γυναικομανίαν, τὴν δ᾽
 ὀρτυγομανίαν. ‘τινὲς δὲ καὶ δοξομανεῖς καλοῦσι τοὺς
 φιλοδόξους, καθάπερ τοὺς φιλογύνας γυναικομανεῖς καὶ τοὺς φιλόρνιθας ὀρνιθομανεῖς, τὸ αὐτὸ
 σημαινόντων τῶν ὀνομάτων τούτων. ὥστε καὶ τὰ λοιπὰ μὴ
 ἀλλοτρίως καλεῖσθαι τὸν τρόπον τοῦτον. καὶ γὰρ ὁ φίλοψος
 καὶ ὁ ὀψοφάγος οἷον ὀψομανής ἐστι καὶ ὁ φίλοινος οἰνομανὴς
 καὶ ὡσαύτως ἐπὶ τῶν ὁμοίων, οὐκ ἀλλοτρίως τῆς μανίας
 κειμένης ἐπ’ αὐτοῖς ὡς ἁμαρτάνουσι μανικῶς καὶ τῆς ἀληθείας
 ἐπὶ πλεῖστον ἀπαρτωμένοις.’

ἡμεῖς οὖν, ὡς καὶ παρ’ Ἀθηναίοις ἐγίνετο, ἅμα ἀκροώμενοι
 τῶν γελωτοποιῶν τούτων καὶ μίμων, ἔτι δὲ τῶν ἄλλων τεχνιτῶν
 ὑποπίνωμεν. λέγει δὲ περὶ τούτων ὁ Φιλόχορος οὑτωσί
 ( FHG I 411 )· ‘Ἀθηναῖοι τοῖς Διονυσιακοῖς
 ἀγῶσι τὸ μὲν πρῶτον ἠριστηκότες καὶ πεπωκότες ἐβάδιζον ἐπὶ
 τὴν θέαν καὶ ἐστεφανωμένοι ἐθεώρουν, παρὰ δὲ τὸν ἀγῶνα
 πάντα οἶνος αὐτοῖς ᾠνοχοεῖτο καὶ τραγήματα παρεφέρετο, καὶ
 τοῖς χοροῖς εἰσιοῦσιν ἐνέχεον πίνειν καὶ διηγωνισμένοις ὅτ᾽
 ἐξεπορεύοντο ἐνέχεον πάλιν· μαρτυρεῖν δὲ τούτοις καὶ
 Φερεκράτη τὸν κωμικόν ( I 202 K ), ὅτι μέχρι τῆς
 καθ’ ἑαυτὸν ἡλικίας οὐκ ἀσίτους εἶναι τοὺς θεωροῦντας.’
 Φανόδημος δὲ ( FHG I 368 ) πρὸς τῷ ἱερῷ φησι τοῦ
 ἐν Λίμναις Διονύσου τὸ γλεῦκος φέροντας τοὺς Ἀθηναίους ἐκ
 τῶν πίθων τῷ θεῷ κιρνάναι, εἶτ’ αὐτοὺς προσφέρεσθαι· ὅθεν
 καὶ Λιμναῖον κληθῆναι τὸν Διόνυσον, ὅτι μιχθὲν τὸ γλεῦκος
 τῷ ὕδατι τότε πρῶτον ἐπόθη κεκραμένον. διόπερ ὀνομασθῆναι
 τὰς πηγὰς Νύμφας καὶ τιθήνας τοῦ Διονύσου, ὅτι
 τὸν οἶνον αὐξάνει τὸ ὕδωρ κιρνάμενον. ἡσθέντες οὖν τῇ
 κράσει ἐν ᾠδαῖς ἔμελπον τὸν Διόνυσον,
 χορεύοντες καὶ ἀνακαλοῦντες Εὔαν τε καὶ Διθύραμβον καὶ
 Βακχευτὰν καὶ Βρόμιον. καὶ Θεόφραστος δ’ ἐν τῷ περὶ Μέθης
 ( fr. 121 W ) φησὶν ὅτι ‘τοῦ Διονύσου τροφοὶ
 αἱ Νύμφαι κατ’ ἀλήθειαν. αἱ γὰρ ἄμπελοι πλεῖστον ὑγρὸν
 χέουσι τεμνόμεναι καὶ κατὰ φύσιν δακρύουσι.’ διόπερ καὶ
 Εὐριπίδης ἕνα τῶν τοῦ Ἡλίου ἵππων φησὶν εἶναι ( fr.
 896 N ) 
 Βακχίου φιλανθέμου 
 Αἴθοπα πεπαίνοντ’ ὀρχάτους ὀπωρινούς· 
 ἐξ οὗ βροτοὶ καλοῦσιν οἶνον αἴθοπα. 
 καὶ Ὀδυσσεὺς ὤπασεν 
 Od. 9.208 
 
 μελιηδέα οἶνον ἐρυθρόν, 
 ἓν δέπας ἐμπλήσας, ὕδατος δ’ ἀνὰ εἴκοσι μέτρα 
 χεῦ᾽· ὀδμὴ δ’ ἡδεῖα ἀπὸ κρητῆρος ὀδώδει. 
 
 Τιμόθεος δ’ ἐν Κύκλωπι ( fr. 5 B4 )·
 
 ἔγχευε δ’ ἓν μὲν δέπας κίσσινον μελαίνας 
 σταγόνος ἀμβρότας ἀφρῷ βρυάζον· 
 εἴκοσιν δὲ μέτρ’ ἐνέχευ᾽, ἀναμίσγων 
 αἷμα Βακχίου νεορρύτοισι δακρύοισι Νυμφᾶν.

οἶδα δέ τινας, ἄνδρες θιασῶται, καὶ μέγα φρονήσαντας οὐχ
 οὕτως ἐπὶ πλούτῳ ὡς ἐπὶ τῷ κεκτῆσθαι πολλὰ ἐκπώματα ἀργυρᾶ
 τε καὶ χρυσᾶ. ὧν εἷς ἐστι καὶ Πυθέας ὁ Ἀρκὰς ἐκ Φιαλείας,
 ὃς καὶ ἀποθνῄσκων οὐκ ὤκνησεν ὑποθέσθαι
 τοῖς οἰκείοις ἐπιγράψαι αὐτοῦ τῷ μνήματι τάδε· Πυθέα μνῆμα
 τόδ’ ἔστ᾽, ἀγαθοῦ καὶ σώφρονος ἀνδρός, 
 ὃς κυλίκων ἔσχεν πλῆθος ἀπειρέσιον 
 ἀργυρέων χρυσοῦ τε καὶ ἠλέκτροιο φαεινοῦ, 
 τῶν προτέρων πάντων πλείονα πασάμενος. 
 τοῦτο δ’ ἱστορεῖ Ἁρμόδιος ὁ Λεπρεάτης ἐν τῷ περὶ
 τῶν κατὰ Φιγάλειαν Νομίμων ( FHG IV 411 ).
 Ξενοφῶν δ’ ἐν ὀγδόῳ Παιδείας περὶ Περσῶν λέγων γράφει καὶ
 ταῦτα ( c. 8, 18 )· ‘καὶ μὴν ἐκπώματα ἢν μὲν ὡς
 πλεῖστα ἔχωσιν, τούτῳ καλλωπίζονται· ἢν δ’ ἐξ ἀδίκων
 φανερῶς ᾖ μεμηχανημένα, οὐδὲν τούτῳ αἰσχύνονται. πολὺ γὰρ
 ηὔξηται ἐν αὐτοῖς ἡ ἀδικία τε καὶ αἰσχροκέρδεια.’ ὁ δὲ
 Οἰδίπους δι’ ἐκπώματα τοῖς υἱοῖς κατηράσατο, ὡς
 ὁ τὴν κυκλικὴν Θηβαίδα πεποιηκώς φησιν, ὅτι αὐτῷ παρέθηκαν
 ἔκπωμα ὃ ἀπηγορεύκει, λέγων οὕτως ( fr. 2 Ki )·
 
 αὐτὰρ ὁ διογενὴς ἥρως ξανθὸς Πολυνείκης 
 πρῶτα μὲν Οἰδιπόδῃ καλὴν παρέθηκε τράπεζαν 
 ἀργυρέην Κάδμοιο θεόφρονος· αὐτὰρ ἔπειτα 
 χρύσεον ἔμπλησεν καλὸν δέπας ἡδέος οἴνου. 
 αὐτὰρ ὅ γ’ ὡς φράσθη παρακείμενα πατρὸς ἑοῖο 
 τιμήεντα γέρα, μέγα οἳ κακὸν ἔμπεσε θυμῷ, 
 αἶψα δὲ παισὶν ἑοῖσι μετ’ ἀμφοτέροισιν ἐπαρὰς 
 ἀργαλέας ἠρᾶτο (θεῶν δ’ οὐ λάνθαν’ Ἐρινύν), 
 ὡς οὔ οἱ πατρώι’ ἐνηέι ἐν φιλότητι 
 δάσσαιντ᾽, ἀμφοτέροισι δ’ αἰεὶ πόλεμοί τε μάχαι τε
 ...

Καικίλιος δὲ ὁ ῥήτωρ ὁ ἀπὸ Καλῆς ἀκτῆς ἐν τῷ 
 περὶ Ἱστορίας ( fr. 51 Burckh )
 Ἀγαθοκλέα φησὶ τὸν τύραννον ἐκπώματα χρυσᾶ ἐπιδεικνύντα
 τοῖς ἑταίροις φάσκειν, ἐξ ὧν ἐκεράμευσε κατεσκευακέναι
 ταῦτα. ὁ δὲ παρὰ Σοφοκλεῖ ἐν τοῖς Λαρισαίοις Ἀκρίσιος καὶ
 αὐτὸς ἐκπώματα ὅσα πλεῖστα εἶχεν, ὥς φησιν ὁ τραγικός
 ( fr. 348 N )· 
 πολὺν δ’ ἀγῶνα παγξενεὶ κηρύσσεται, 
 χαλκηλάτους λέβητας ἐκτιθεὶς φέρειν 
 καὶ κοῖλα χρυσόκολλα καὶ πανάργυρα 
 ἐκπώματ᾽, εἰς ἀριθμὸν ἑξήκοντα δίς. 
 Ποσειδώνιος δ’ ἐν ιϚʹ τῶν Ἱστοριῶν
 ( FHG III 259 ) Λυσίμαχόν φησι τὸν
 Βαβυλώνιον, καλέσαντα ἐπὶ δεῖπνον Ἵμερον τὸν τυραννήσαντα
 οὐ μόνον Βαβυλωνίων ἀλλὰ καὶ Σελευκέων μετὰ τριακοσίων,
 μετὰ τὸ τὰς τραπέζας ἀρθῆναι τετράμνουν ἑκάστῳ τῶν
 τριακοσίων ἔκπωμα δοῦναι ἀργυροῦν, καὶ σπονδοποιησάμενον
 προπιεῖν ἅμα πᾶσιν· καὶ ἀποφέρεσθαι ἔδωκε τὰ ποτήρια.
 Ἀντικλείδης δ’ ὁ Ἀθηναῖος ἐν τῷ ιϚʹ Νόστων
 ( scr. Al. M. p. 148 M ) περὶ Γρᾶ διηγούμενος
 τοῦ τὴν ἀποικίαν εἰς Λέσβον στείλαντος σὺν ἄλλοις
 βασιλεῦσι, καὶ ὅτι χρησμὸς ἦν αὐτοῖς δηλώσας καθεῖναι
 διαπλέοντας τῷ Ποσειδῶνι εἰς τὸ πέλαγος παρθένον, γράφει
 καὶ ταῦτα· ‘μυθολογοῦσι δὲ περὶ τῶν ἐν Μηθύμνῃ
 τινὲς περὶ τῆς ἀφεθείσης εἰς τὴν θάλασσαν παρθένου καὶ
 φασὶν ἐρασθέντα αὐτῆς τῶν ἡγεμόνων τινά, ᾧ ἦν τοὔνομα
 Ἔναλος, ἐκκολυμβῆσαι βουλόμενον ἀνασῶσαι τὴν παιδίσκην. τότε μὲν οὖν ὑπὸ κύματος αὐτοὺς
 ἀμφοτέρους κρυφθέντας ἀφανεῖς γενέσθαι, χρόνῳ δ’ ὕστερον
 ἤδη τῆς Μηθύμνης οἰκουμένης παραγενέσθαι τὸν Ἔναλον καὶ
 διηγεῖσθαι τὸν τρόπον, καὶ ὅτι ἡ μὲν παρθένος παρὰ ταῖς
 Νηρῇσι διέτριβεν, αὐτὸς δὲ τὰς τοῦ Ποσειδῶνος ἔβοσκεν
 ἵππους· καί ποτε καὶ κύματος ἐπιφερομένου
 μεγάλου συγκολυμβήσαντα αὐτὸν ἐκβῆναι ἔχοντα κύπελλον
 χρυσοῦ οὕτω θαυμασίου ὡς τὸν παρ’ αὐτοῖς αὐτῷ
 παραβαλλόμενον οὐδὲν διάφορον εἶναι χαλκοῦ.’

τιμιώτατον δ’ ἦν πάλαι τὸ τῶν ἐκπωμάτων κτῆμα. Ἀχιλλεὺς οὖν
 ὡς ἐξαίρετόν τι εἶχεν ἀνάθημα δέπας, ‘οὐδέ τις ἄλλος οὔτ᾽
 ἀνδρῶν πίνεσκεν ἀπ’ αὐτοῦ οὔτε τεῳ σπένδεσκε
 θεῶν , ὅτε μὴ Διί ( 
 Il. 16.225 ).’ καὶ ὁ Πρίαμος δὲ τὸν υἱὸν
 λυτρούμενος τοῖς ἐπισημοτάτοις κειμηλίοις καὶ δέπας δίδωσι
 περικαλλές ( Il. 24.234 ).
 αὐτός γε μὴν ὁ Ζεὺς τῆς Ἡρακλέους γενέσεως ἄξιον ἡγεῖται
 δῶρον Ἀλκμήνῃ δοθῆναι ποτήριον, ὅπερ Ἀμφιτρύωνι εἰκασθεὶς
 δίδωσιν, 
 ἃ δ’ ὑποδεξαμένα θαήσατο χρύσεον αἶψα 
 
 ποτήριον . τὸν δὲ Ἥλιον ὁ Στησίχορος ( fr.
 8 ) ποτηρίῳ διαπλεῖν φησι τὸν ὠκεανόν, ᾧ καὶ τὸν
 Ἡρακλέα περαιωθῆναι ἐπὶ τὰς Γηρυόνου βόας ὁρμῶντα. οἴδαμεν
 δὲ καὶ τὸ Βαθυκλέους τοῦ Ἀρκάδος
 ποτήριον, ὃ σοφίας ἆθλον ὁ Βαθυκλῆς τῷ κριθέντι ἀρίστῳ τῶν
 καλουμένων ζʹ σοφῶν ἀπέλιπε. τὸ δὲ
 Νέστορος ποτήριον πολλοὶ καὶ κεραμεύουσι·
 πλεῖστοι γὰρ περὶ αὐτοῦ συνεγράψαντο. καὶ θεοφιλὲς δὲ τὸ
 ποτήριον· ‘χρυσέοις’ γοῦν ‘δεπάεσσιν ἀλλήλους’ δεξιοῦνται
 ( Il. 4.3 ). ἐλευθέριον δέ,
 φησί, καὶ ἐμμελῶς ἐν οἴνῳ διάγειν, μὴ κωθωνιζόμενον μηδὲ
 Θρᾳκίῳ νόμῳ ἄμυστιν οἰνοποτεῖν, ἀλλὰ τῷ πόματι φάρμακον
 ὑγείας ἐγκιρνάναι τὸν λόγον.

ὅτι διὰ σπουδῆς εἶχον οἱ ἀρχαῖοι ἐγκόλαπτον ἱστορίαν ἔχειν
 ἐν ἐκπώμασιν. ἐν ταύτῃ δὲ τῇ τέχνῃ εὐδοκίμησαν Κίμων καὶ
 Ἀθηνοκλῆς. ἐχρῶντο δὲ καὶ λιθοκολλήτοις ἐκπώμασι. Μένανδρος
 δέ πού φησι ( fr. 977 K ) καὶ ποτήριον τορνευτὸν
 καὶ τορευτά. Ἀντιφάνης ( II 115 K )· 
 ἄλλοι δὲ καὶ δὴ βακχίου παλαιγενοῦς 
 ἀφρῷ σκιὰ καὶ χρυσοκόλλητον δέπας 
 μεστὸν κύκλῳ χορεῦον ἕλκουσι γνάθοις 
 ὁλκῆς ἀπαύστοις, παντελῶς ἐστραμμένον 
 τἄνω κάτω δεικνύντες. 
 φησὶ πρός τινα Νικόμαχος ( III 389 K )·
 
 ὦ χαῖρε χρυσόκλυστα καὶ χρυσοῦς ἐμῶν. 
 Φιλιππίδης ( III 309 K )· 
 τὰ ποτήρι’ ἂν ἴδῃς τὰ παρεσκευασμένα· 
 ἅπαντα χρυσᾶ, Τρόφιμε, νὴ τὸν Οὐρανόν, 
 
 ὑπερήφανα. ἐγὼ μὲν γὰρ ἐξέστην ἰδών. 
 κρατῆρες ἀργυροῖ, κάδοι καὶ μείζους ἐμοῦ
 ... 
 ὅτι Παρμενίων συγκεφαλαιούμενος ἐν ταῖς πρὸς 
 Ἀλέξανδρον Ἐπιστολαῖς τὰ Περσικὰ λάφυρα ‘ποτηρίων,
 φησί, χρυσῶν σταθμὸς τάλαντα Βαβυλώνια ογʹ , μναῖ
 νβʹ . ποτηρίων λιθοκολλήτων σταθμὸς τάλαντα
 Βαβυλώνια νϚʹ , μναῖ λδʹ .’

ἔθος δ’ ἦν πρότερον ἐν τῷ ποτηρίῳ ὕδωρ ἐμβάλλεσθαι, μεθ’ ὃ
 τὸν οἶνον. Ξενοφάνης ( fr. 4 B )· 
 οὐδέ κεν ἐν κύλικι πρότερον κεράσειέ τις οἶνον 
 ἐγχέας, ἀλλ’ ὕδωρ καὶ καθύπερθε μέθυ. 
 Ἀνακρέων ( fr. 62 B4 )· 
 φέρ’ ὕδωρ, φέρ’ οἶνον, ὦ παῖ, 
 φέρε δ᾽ ἀνθεμεῦντας ἡμῖν 
 στεφάνους ἔνεικον, ὡς δὴ 
 πρὸς Ἔρωτα πυκταλίζω. 
 πρὸ δὲ τούτων Ἡσίοδος ( op. 593 )·
 
 κρήνης τ’ ἀενάου καὶ ἀπορρύτου, ἥτ’ ἀθόλωτος, 
 τρὶς ὕδατος προχέειν, τὸ δὲ τέτρατον ἱέμεν οἴνου. 
 Θεόφραστος ( om. Wimm )· ‘ἐπεὶ καὶ τὰ
 περὶ τὴν κρᾶσιν ἐναντίως εἶχε τὸ παλαιὸν τῷ νῦν παρ᾽
 Ἕλλησιν ὑπάρχοντι. οὐ γὰρ τὸ ὕδωρ ἐπὶ τὸν οἶνον ἐπέχεον,
 ἀλλ’ ἐπὶ τὸ ὕδωρ τὸν οἶνον, ὅπως ἐν τῷ πίνειν ὑδαρεστέρῳ
 χρῷντο τῷ ποτῷ καὶ τούτου ποιησάμενοι τὴν ἀπόλαυσιν ἧττον ὀρέγοιντο τοῦ λοιποῦ. καὶ τὸ πλεῖστον δὲ
 εἰς τοὺς κοττάβους κατανήλισκον.’

ἔνδοξοι δὲ τορευταὶ Ἀθηνοκλῆς, Κράτης, Στρατόνικος,
 Μυρμηκίδης ὁ Μιλήσιος, Καλλικράτης ὁ Λάκων καὶ Μῦς, οὗ
 εἴδομεν σκύφον Ἡρακλεωτικὸν τεχνικῶς ἔχοντα Ἰλίου
 ἐντετορευμένην πόρθησιν, ἔχοντα ἐπίγραμμα τόδε· 
 γραμμαὶ Παρρασίοιο, τέχνα Μυός. ἐμμὶ δὲ ἔργον 
 Ἰλίου αἰπεινᾶς, ἃν ἕλον Αἰακίδαι.

ὅτι κλεινοὶ λέγονται παρὰ Κρησὶν οἱ ἐρώμενοι. σπουδὴ δὲ
 αὐτοῖς παῖδας ἁρπάζειν· καὶ τοῖς καλοῖς παρ’ αὐτοῖς ἄδοξόν
 ἐστιν ἐραστοῦ μὴ τυχεῖν. καλοῦνται δὲ οἱ ἁρπασθέντες
 παρασταθέντες. διδόασι δὲ τῷ ἁρπασθέντι στολὴν καὶ βοῦν καὶ
 ποτήριον· ἣν καὶ πρεσβύτεροι γενόμενοι φέρουσιν, ἵνα δῆλοι
 ὦσι κλεινοὶ γενόμενοι.

ὁρᾷς δ᾽, ὅταν πίνωσιν ἄνθρωποι, τότε 
 πλουτοῦσι, διαπράττουσι, νικῶσιν δίκας, 
 εὐδαιμονοῦσιν, ὠφελοῦσι τοὺς φίλους ( Arist. Eq.
 92 ). 
 αὔξει γὰρ καὶ τρέφει μεγαλύνει τε τὴν ψυχὴν ἡ ἐν
 τοῖς πότοις διατριβή, ἀναζωπυροῦσα καὶ ἀνεγείρουσα μετὰ
 φρονήσεως τὸν ἑκάστου νοῦν, ὥς φησιν ὁ Πίνδαρος ( fr.
 218 )· 
 ἁνίκ’ ἀνθρώπων καματώδεες οἴχονται μέριμναι 
 στηθέων ἔξω, πελάγει δ’ ἐν πολυχρύσοιο πλούτου 
 πάντες ἴσᾳ νέομεν ψευδῆ πρὸς ἀκτάν· 
 ὃς μὲν ἀχρήμων, ἀφνεὸς τότε, τοὶ δ’ αὖ πλουτέοντες
 ... 
 
 εἶτ’ ἐπάγει· 
 ἀέξονται φρένας ἀμπελίνοις τόξοις δαμέντες.

ΑΓΚΥΛΗ ποτήριον πρὸς τὴν τῶν κοττάβων παιδιὰν χρήσιμον.
 Κρατῖνος ( I 93 K )· 
 πιεῖν δὲ θάνατος οἶνον, ἂν ὕδωρ ἐπῇ. 
 ἀλλ’ ἴσον ἴσῳ μάλιστ’ ἀκράτου δύο χοᾶς 
 πίνουσ’ ἀπ’ ἀγκύλης, ἐπονομάζουσ’ ἅμα 
 ἵησι λάταγας τῷ Κορινθίῳ πέει. 
 καὶ Βακχυλίδης ( fr. 24 B )· 
 εὖτε τὴν ἀπ’ ἀγκύλης ἵησι τοῖς νεανίαις, 
 λευκὸν ἀντείνουσα πῆχυν. 
 ἐντεῦθεν ἐννοοῦμεν τοὺς παρ’ Αἰσχύλῳ ( fr.
 179 N ) ἀγκυλητοὺς κοττάβους. λέγονται δὲ καὶ
 δόρατα ἀγκυλητὰ καὶ μεσάγκυλα ἄλλα· ἀπὸ ἀγκύλης ἤτοι τῆς
 δεξιᾶς χειρός. καὶ ἡ κύλιξ δὲ ἡ ἀγκύλη διὰ τὸ
 ἐπαγκυλοῦν τὴν δεξιὰν χεῖρα ἐν τῇ προέσει. ἦν γὰρ τοῖς
 παλαιοῖς πεφροντισμένον καλῶς καὶ εὐσχημόνως κότταβον
 προίεσθαι. καὶ οἱ πολλοὶ ἐπὶ τούτῳ μᾶλλον ἐφρόνουν μέγα ἢ
 ἐπὶ τῷ εὖ ἀκοντίζειν. ὠνομάσθη οὖν ἀπὸ τοῦ τῆς χειρὸς
 σχηματισμοῦ, ὃν ποιούμενοι εὐρύθμως ἐρρίπτουν εἰς τὸ
 κοττάβιον. καὶ οἴκους δὲ ἐπιτηδείους κατεσκεύαζον εἰς
 ταύτην τὴν παιδιάν.

ὅτι παρὰ Τιμαχίδᾳ ΑΙΑΚΙΣ ἡ κύλιξ καλεῖται. 
 ΑΚΑΤΟΣ ποτήριον ἐοικὸς πλοίῳ. Ἐπικράτης ( II 286
 K )· 
 
 κατάβαλλε τἀκάτια, τὰ κυμβία 
 αἴρου τὰ μείζω, κεὐθὺ τοῦ καρχησίου 
 ἄνελκε τὴν γραῦν, τὴν νέαν δ’ ἐπουρίσας 
 πλήρωσον, εὐτρεπῆ τε τὸν κοντὸν ποοῦ 
 καὶ τοὺς κάλως ἔκλυε καὶ χάλα πόδα. 
 ΑΩΤΟΝ παρὰ Κυπρίοις τὸ ἔκπωμα, ὡς Πάμφιλος. 
 Φιλητᾶς δὲ ( fr. 39 Bach ) ποτήριον οὖς
 οὐκ ἔχον. 
 ΑΡΟΚΛΟΝ ἡ φιάλη παρὰ τῷ Κολοφωνίῳ Νικάνδρῳ ( fr. 129
 Schn ).

ΑΛΕΙΣΟΝ καὶ ΔΕΠΑΣ τὸ αὐτό. Ὅμηρος ἐν Ὀδυσσείᾳ περὶ
 Πεισιστράτου ( Od. 3.40 )· ‘ἐν
 δ’ οἶνον ἔχευε χρυσείῳ δέπαι.’ εἶτα παρακατιὼν τὸ αὐτό
 ( v. 50 )· ‘τούνεκα σοὶ δώσω χρύσειον
 ἄλεισον.’ καὶ ἑξῆς τὸ αὐτὸ πάλιν ( v. 63 )·
 ‘δῶκε δὲ Τηλεμάχῳ καλὸν δέπας.’ φησὶν οὖν Ἀσκληπιάδης ὁ
 Μυρλεανός· ‘δοκεῖ μοι φιαλῶδες εἶναι τὸ δέπας· σπένδουσι
 γὰρ ἐν αὐτῷ. λέγει γοῦν Ὅμηρος ( 
 Il. 16.225 ) δέπας, δι’ οὗ Διὶ μόνῳ σπένδεσκεν
 Ἀχιλλεύς. καλεῖται δὲ δέπας ἤτοι ὅτι δίδοται πᾶσι τοῖς
 σπένδειν βουλομένοις εἴτε καὶ τοῖς πίνειν, ἢ ὅτι δύο ὦπας
 εἶχε· ταῦτα δὲ ἂν εἴη τὰ ὦτα. τὸ δὲ ἄλεισον ἤτοι ἀπὸ τοῦ
 ἄγαν λεῖον εἶναι ἢ ὅτι ἁλίζεται ἐν αὐτῷ τὸ ὑγρόν. ὅτι δὲ
 δύο ὦτα εἶχε δῆλον· 
 Od. 23.9 
 
 ἦτοι ὃ καλὸν ἄλεισον ἀναιρήσεσθαι ἔμελλε 
 χρύσεον ἄμφωτον. 
 
 ἀμφικύπελλον δὲ λέγων αὐτὸ οὐδὲν ἄλλο σημαίνει ἢ ὅτι
 ἦν ἀμφίκυρτον.’ Σιληνὸς δὲ ἀμφικύπελλόν φησι τὸ μὴ ἔχον
 ὦτα. ἄλλοι δὲ τὴν ἀμφὶ ἀντὶ τῆς περὶ 
 εἶναι, ἵν’ ᾖ περίποτον, τὸ πανταχόθεν πίνειν ἐπιτήδειον.
 Παρθένιος δὲ διὰ τὸ περικεκυρτῶσθαι τὰ ὠτάρια· κυφὸν γὰρ
 εἶναι τὸ κυρτόν. Ἀνίκητος δὲ τὸ μὲν κύπελλόν φησι φιάλην
 εἶναι, τὸ δ’ ἀμφικύπελλον ὑπερφίαλον, τὸ ὑπερήφανον καὶ
 καλόν. εἰ μὴ ἄρα τὸ ποικίλον τῇ κατασκευῇ ἄλεισον θέλει τις
 ἀκούειν, ἔξω λειότητος ὄν. Πείσανδρος δέ φησιν ( om.
 Kinkel ) Ἡρακλέα Τελαμῶνι τῆς ἐπὶ Ἴλιον στρατείας
 ἀριστεῖον ἄλεισον δοῦναι.

ὅτι ἐστὶ ποτήριον ΑΜΑΛΘΕΙΑΣ ΚΕΡΑΣ καὶ ΕΝΙΑΥΤΟΣ
 καλούμενον. 
 ΑΜΦΩΞΙΣ ξύλινον ποτήριον, ᾧ χρῆσθαι τοὺς ἀγροίκους Φιλητᾶς
 φησι ( fr. 35 Bach ), τοὺς ἀμέλγοντας
 εἰς αὐτὸ καὶ οὕτως πίνοντας. 
 ΑΜΥΣΤΙΣ. καλεῖται μὲν οὕτω πόσις τις, ἣν ἔστιν ἀπνευστὶ
 πίνειν μὴ μύσαντα. καλοῦσι δ’ οὕτω καὶ τὰ ποτήρια, ἀφ’ ὧν
 ἔστι πιεῖν εὐμαρῶς. καὶ τὸ ῥῆμα δὲ ἐξημύστισε φασί, τὸ ἐφ᾽
 ἓν πνεῦμα πιεῖν, ὡς ὁ κωμικὸς Πλάτων ( I 654
 K )· 
 λύσας δὲ ἀργὴν στάμνον εὐώδους ποτοῦ 
 ἵησιν εὐθὺς κύλικος εἰς κοῖλον κύτος· 
 ἔπειτ’ ἄκρατον κοὐ τεταργανωμένον 
 ἔπινε κἀξημύστισεν. 
 ἔπινον δὲ τὴν ἄμυστιν μετὰ μέλους, μεμετρημένον
 πρὸς ὠκύτητα χρόνου. ὡς Ἀμειψίας ( I 676 K )·
 
 
 αὔλει μοι μέλος· 
 σὺ δ’ ᾆδε πρὸς τήνδ᾽, ἐκπίομαι δ’ ἐγὼ τέως. 
 αὔλει σύ, καὶ σὺ τὴν ἄμυστιν λάμβανε. 
 Β. οὐ χρὴ πόλλ’ ἔχειν θνητὸν ἄνθρωπον, 
 ἀλλ’ ἐρᾶν καὶ κατεσθίειν· σὺ δὲ κάρτα φείδῃ.

ΑΝΤΙΓΟΝΙΣ ἔκπωμα ἀπὸ τοῦ βασιλέως Ἀντιγόνου, ὡς ἀπὸ
 Σελεύκου ΣΕΛΕΥΚΙΣ καὶ ἀπὸ Προυσίου ΠΡΟΥΣΙΑΣ. 
 ΑΝΑΦΑΙΑ ἡ θερμοποτὶς παρὰ Κρησίν. 
 ΑΡΥΒΑΛΛΟΣ ποτήριον κάτωθεν εὐρύτερον, ἄνω δὲ 
 συνηγμένον, ὡς τὰ συσπαστὰ βαλάντια, ἃ καὶ αὐτὰ
 διὰ τὴν ὁμοιότητα ἀρυβάλλους τινὲς καλοῦσιν. Ἀριστοφάνης
 Ἱππεῦσι ( 1094 )· 
 κατασπένδειν κατὰ τῆς κεφαλῆς ἀρυβάλλῳ 
 ἀμβροσίαν. 
 οὐ πόρρω δέ ἐστι τοῦ ἀρυστίχου ὁ ἀρύβαλλος, ἀπὸ
 τοῦ ἀρύτειν καὶ βάλλειν. λέγουσι δὲ καὶ πρόχουν ἄρυστιν.
 Σοφοκλῆς ( fr. 697 N )· 
 κακῶς σὺ πρὸς θεῶν ὀλουμένη, 
 ἣ τὰς ἀρύστεις ὧδ’ ἔχουσ’ ἐκώμασας. 
 ἐστὶ δὲ καὶ πόλις Ἰώνων Ἄρυστις. 
 ΑΡΓΥΡΙΣ εἶδος ποτηρίου, οὐ μόνον ἐξ ἀργύρου. Ἀναξίλας
 ( II 275 K )· 
 καὶ πίνειν ἐξ ἀργυρίδων χρυσῶν.

ΒΑΤΙΑΚΙΟΝ, λαβρώνιος, τραγέλαφος, πρίστις, ποτηρίων
 ὀνόματα. Περσικὴ δὲ φιάλη ἡ βατιάκη. 
 Ἀλεξάνδρου δὲ τοῦ βασιλέως ἐν ταῖς Ἐπιστολαῖς ταῖς πρὸς
 τοὺς ἐν τῇ Ἀσίᾳ σατράπας φέρεταί τις ἐπιστολὴ ἐν ᾗ ταῦτα
 γέγραπται· ‘βατιάκαι ἀργυραῖ κατάχρυσοι τρεῖς. κόνδυα
 ἀργυρᾶ ροϚʹ · τούτων ἐπίχρυσα λγʹ .
 τισιγίτης ἀργυροῦς εἷς. μύστροι ἀργυροῖ κατάχρυσοι
 λβʹ . λαγυνοθήκη ἀργυρᾶ μία. οἰνοφόρον
 βαρβαρικὸν ἀργυροῦν ποικίλον ἕν. ἄλλα ποτήρια παντοδαπὰ
 μικρὰ κθʹ , ἄλλα ποτήρια μικρά ῥυτὰ
 καὶ βατιάκαι Λυκιουργεῖς ἐπίχρυσοι καὶ θυμιατήρια καὶ
 τρυβλία.’ 
 ΒΗΣΣΑ ποτήριον παρ’ Ἀλεξανδρεῦσι πλατύτερον ἐκ τῶν κάτω
 μερῶν, ἐστενωμένον ἄνωθεν.

ΒΑΥΚΑΛΙΣ. ἐν Ἀλεξανδρείᾳ καὶ αὕτη, ὡς Σώπατρος ὁ παρῳδός·
 
 βαυκαλὶς ἡ τετράκυκλος. 
 καὶ πάλιν 
 νᾶμα μελισσῶν ἡδὺ μὲν ὄρθρου 
 καταβαυκαλίσαι τοῖς ὑπὸ πολλῆς 
 κραιπαλοβόσκου δίψης κατόχοις. 
 κατασκευάζουσι δέ, φησίν, οἱ ἐν Ἀλεξανδρείᾳ τὴν
 ὕαλον μεταρρυθμίζοντες πολλαῖς καὶ ποικίλαις ἰδέαις
 ποτηρίων, παντὸς τοῦ πανταχόθεν κατακομιζομένου κεράμου τὴν
 ἰδέαν μιμούμενοι. Λύσιππον τὸν ἀνδριαντοποιόν φασι Κασάνδρῳ
 χαριζόμενον, ὅτε συνῴκισε τὴν Κασάνδρειαν, φιλοδοξοῦντι καὶ
 βουλομένῳ ἴδιόν τινα εὑρέσθαι κέραμον
 διὰ τὸ πολὺν ἐξάγεσθαι τὸν Μενδαῖον οἶνον ἐκ τῆς πόλεως,
 φιλοτιμηθῆναι καὶ πολλὰ καὶ παντοδαπὰ γένη παραθέμενον
 κεραμίων ἐξ ἑκάστου ἀποπλασάμενον ἴδιον ποιῆσαι πλάσμα.

ΒΙΚΟΣ. Ξενοφῶν Ἀναβάσεως πρώτῳ ( c. 9, 25 )·
 ‘Κῦρος ἔπεμπε βίκους οἴνου ἡμιδεεῖς.’ ἐστὶ δὲ φιαλῶδες
 ποτήριον κατὰ τὸν Παριανὸν Πολυδεύκην. 
 ΒΟΜΒΥΛΙΟΣ, θηρίκλειον Ῥοδιακόν, οὗ περὶ τῆς ἰδέας Σωκράτης
 φησίν· ‘οἱ μὲν ἐκ φιάλης πίνοντες ὅσον θέλουσι τάχιστ᾽
 ἀπαλλαγήσονται, οἱ δ’ ἐκ βομβυλιοῦ κατὰ μικρὸν στάζοντος
 ...’ ἐστὶ δὲ καὶ ζῷόν τι. 
 ΒΡΟΜΙΑΔΕΣ, ἔκπωμα ὅμοιον τοῖς μακροτέροις τῶν σκύφων.

ΓΡΑΜΜΑΤΙΚΟΝ ΕΚΠΩΜΑ τὸ γράμματα ἔχον ἐγκεχαραγμένα. Ἄλεξις
 ( II 397 K )· 
 τὴν ὄψιν εἴπω τοῦ ποτηρίου γέ σοι 
 πρώτιστον. ἦν γὰρ στρογγύλον, μικρὸν πάνυ, 
 παλαιόν, ὦτα συντεθλασμένον σφόδρα, 
 ἔχον κύκλῳ τε γράμματ᾽. Β. ἆρά γ’ ἕνδεκα 
 χρυσᾶ ‘Διὸς σωτῆρος’; Α. οὐκ ἄλλου μὲν οὖν. 
 τοιοῦτον εἴδομεν ποτήριον γραμματικὸν ἀνακείμενον
 ἐν Καπύῃ τῆς Καμπανίας τῇ Ἀρτέμιδι, ἀργυροῦν, ἐκ τῶν
 Ὁμηρικῶν ἐπῶν κατεσκευασμένον καὶ ἐντετυπωμένα ἔχον τὰ ἔπη
 χρυσοῖς γράμμασιν, ὡς τὸ Νέστορος ὄν. 
 Ἀχαιὸς δ’ ὁ τραγικὸς ἐν Ὀμφάλῃ καὶ αὐτὸς περὶ γραμματικοῦ
 ποτηρίου ποιεῖ τοὺς Σατύρους τάδε λέγοντας ( fr. 33
 N )· 
 ὁ δὲ σκύφος με τοῦ θεοῦ καλεῖ πάλαι 
 τὸ γράμμα φαίνων, δέλτ᾽, ἰῶτα καὶ τρίτον 
 οὖ, νῦ τό τ’ ὖ πάρεστι, κοὐκ ἀπουσίαν 
 ἐκ τοὐπέκεινα σὰν τό τ’ οὖ κηρύσσετον. 
 ἐν τούτοις λείπει τὸ ὖ στοιχεῖον, ἐπεὶ πάντες οἱ
 ἀρχαῖοι τῷ οὖ ἀπεχρῶντο οὐ μόνον ἐφ’ ἧς νῦν τάττεται
 δυνάμεως, ἀλλὰ καὶ ὅτε τὴν δίφθογγον ἔδει σημαίνειν διὰ τοῦ
 οὖ μόνου γράφουσι. παραπλησίως δὲ καὶ τὸ εἶ γράφουσιν καὶ
 ὅταν καθ’ αὑτὸ μόνον ἐκφωνῆται καὶ ὅταν συζευγνυμένου τοῦ
 ἰῶτα. κἀν τοῖς προκειμένοις οὖν οἱ Σάτυροι τοῦ Διονύσου τὴν
 τελευταίαν συλλαβὴν διὰ τοῦ οὖ μόνου ὡς βραχέος
 ἐγκεχαραγμένου ἐδήλωσαν ὅτι συνυπακούεσθαι δεῖ καὶ τὸ ὖ,
 ἵν’ ᾖ Διονύσου. τὸ δὲ σὰν ἀντὶ τοῦ σίγμα Δωρικῶς εἰρήκασιν.
 οἱ γὰρ μουσικοί, καθάπερ πολλάκις Ἀριστόξενός φησι, τὸ
 σίγμα λέγειν παρῃτοῦντο διὰ τὸ σκληρόστομον εἶναι καὶ
 ἀνεπιτήδειον αὐλῷ· τὸ δὲ ῥῶ διὰ τὸ εὔκολον πολλάκις
 παραλαμβάνουσι. καὶ τοὺς ἵππους τοὺς τὸ Σ ἐγκεχαραγμένον ἔχοντας σαμφόρας καλοῦσιν.
 Ἀριστοφάνης Νεφέλαις ( 122 )· 
 οὔτ’ αὐτὸς οὔθ’ ὁ ζύγιος οὔθ’ ὁ σαμφόρας. 
 καὶ Πίνδαρος δέ φησι ( fr. 79 B4 ).
 
 πρὶν μὲν ἧρπε σχοινοτένειά τ’ ἀοιδὰ 
 καὶ τὸ σὰν κίβδηλον ἀπὸ στομάτων. 
 
 μνημονεύει δὲ τοῦ γραμματικοῦ ἐκπώματος ὡς οὕτως
 καλουμένου Εὔβουλος ἐν Νεοττίδι οὕτως ( II 188
 K )· 
 μισῶ κάκιστον γραμματικὸν ἔκπωμ’ ἀεί. 
 ἀτὰρ ὡς ὅμοιον οὑμὸς υἱὸς ᾤχετο 
 ἔχων φιάλιον τῷδε. Β. πολλὰ γίνεται 
 ὅμοια.

ΓΥΑΛΑΣ. Φιλητᾶς ἐν Ἀτάκτοις ( fr. 41 Bach )
 Μεγαρέας οὕτω φησὶ καλεῖν τὰ ποτήρια, γυάλας. Παρθένιος δ᾽
 ὁ τοῦ Διονυσίου ἐν αʹ περὶ τῶν παρὰ τοῖς
 ἱστορικοῖς Λέξεων ζητουμένων φησί· ‘γυάλας ποτηρίου εἶδος,
 ὡς Μαρσύας γράφει ὁ ἱερεὺς τοῦ Ἡρακλέους οὕτως ( scr.
 Al. M. p. 45 )· ‘ὅταν εἰσίῃ ὁ βασιλεὺς εἰς τὴν
 πόλιν, ὑπαντᾶν οἴνου πλήρη γυάλαν ἔχοντά τινα, τὸν δὲ
 λαβόντα σπένδειν’.’

ΔΕΙΝΟΣ. ὅτι καὶ τοῦτο ποτηρίου ὄνομα Διονύσιος ὁ
 Σινωπεὺς ἐν Σῳζούσῃ καταλέγων ὀνόματα ποτηρίων μνημονεύει
 καὶ τούτου λέγων οὕτως ( II 427 K )· 
 ὅσα δ’ ἐστὶν εἴδη θηρικλείων τῶν καλῶν, 
 γύναι δικότυλοι, τρικότυλοι, δεῖνος μέγας 
 χωρῶν μετρητήν, κυμβίον, σκύφοι, ῥυτά· 
 Β. ποτήρι’ ἡ γραῦς, ἄλλο δ’ οὐδὲ ἓν βλέπει. 
 Κλεάνθης δ’ ὁ φιλόσοφος ἐν τῷ περὶ Μεταλήψεως ἀπὸ
 τῶν κατασκευασάντων φησὶν ὀνομασθῆναι τήν τε Θηρίκλειον
 κύλικα καὶ τὴν Δεινιάδα. Σέλευκος δ’ 
 εἰπὼν ἐκπώματος εἶναι γένος τὸν δεῖνον παρατίθεται
 Στράττιδος ἐκ Μηδείας ( I 720 K )· 
 οἶσθ’ ᾧ προσέοικεν, ὦ Κρέων, τὸ βρέγμα σου; 
 ἐγᾦδα· δείνῳ περὶ κάτω τετραμμένῳ. 
 Ἀρχέδικος δ’ ἐν Διαμαρτάνοντι παράγων οἰκέτην τινὰ
 περὶ ἑταιρίδων διαλεγόμενόν φησι ( III 276 K )·
 
 Νικοστράτην τιν’ ἤγαγον πρῴην σφόδρα 
 γρυπήν, Σκοτοδίνην ἐπικαλουμένην, ὅτι 
 δεῖνόν ποτ’ ἦρεν ἀργυροῦν ἐν τῷ σκότῳ. 
 Β. δεῖνον καὶ δεινόν, ὦ θεοί. 
 ἐστὶ καὶ γένος ὀρχήσεως, ὡς Ἀπολλοφάνης ἐν Δαλίδι
 ( I 797 K ) παρίστησιν· 
 οὑτοσὶ δεῖνος τι δεινος καὶ καλαθίσκος οὑτοσί. 
 Τελέσιλλα δὲ ἡ Ἀργεία ( fr. 7 B4 ) καὶ
 τὴν ἅλω καλεῖ δῖνον. Κυρηναῖοι δὲ τὸν ποδονιπτῆρα δεῖνον
 ὀνομάζουσιν, ὡς Φιλητᾶς φησιν ἐν Ἀτάκτοις ( fr.
 42 ).

ΔΕΠΑΣΤΡΟΝ. Σιληνὸς καὶ Κλείταρχος ἐν Γλώσσαις παρὰ
 Κλειτορίοις τὰ ποτήρια καλεῖσθαι. Ἀντίμαχος δ’ ὁ Κολοφώνιος
 ἐν πέμπτῳ Θηβαίδος φησί ( fr. 16 K )· 
 πάντα μάλ’ ὅσσ’ Ἄδρηστος ἐποιχομένους ἐκέλευσε 
 ῥεξέμεν· ἐν μὲν ὕδωρ, ἐν δ’ ἀσκηθὲς μέλι χεῦαν 
 ἀργυρέῳ κρητῆρι, περιφραδέως κερόωντες· 
 νώμησαν δὲ δέπαστρα θοῶς βασιλεῦσιν Ἀχαιῶν 
 
 ἐνσχερὼ ἑστηῶσι, καὶ ἐς λοιβὴν χέον εἶθαρ 
 χρυσείῃ προχόῳ. 
 καὶ πάλιν ( fr. 15 )· 
 ἄλλοι δὲ κρητῆρα πανάργυρον ἠδὲ δέπαστρα 
 οἰσόντων χρύσεια, τά τ’ ἐν μεγάροισιν ἐμοῖσι 
 κείαται. 
 κἀν τοῖς ἑξῆς δέ φησι ( fr. 17 )·
 
 καὶ χρύσεια δέπαστρα καὶ ἀσκηθέος κελέβειον 
 ἔμπλειον μέλιτος, τό ῥά οἱ προφερέστερον εἴη.

ΔΑΚΤΥΛΩΤΟΝ ἔκπωμα οὕτως καλούμενον παρὰ Ἴωνι ἐν Ἀγαμέμνονι
 ( fr. 1 N )· 
 οἴσῃ δὲ δῶρον ἄξιον δραμήματος 
 ἔκπωμα δακτυλωτόν, ἄχραντον πυρί, 
 Πελίου μὲν ἆθλον, Κάστορος δ’ ἔργον ποδῶν. 
 Ἐπιγένης μὲν οὖν ἀκούει τὸ ἄμφωτον ποτήριον, εἰς ὃ
 οἷόν τε τοὺς δακτύλους διείρειν ἑκατέρωθεν· ἄλλοι δὲ τὸ ἐν
 κύκλῳ τύπους ἔχον οἷον δακτύλους, ἢ τὸ ἔχον ἐξοχὰς οἷα τὰ
 Σιδώνια ποτήρια, ἢ τὸ λεῖον. ἄχραντον δὲ πυρὶ παρὰ τὸ
 Ὁμηρικόν ( Il. 21.267 )·
 ‘ἄπυρον κατέθηκε λέβητα,’ τὸ ἐπιτήδειον εἰς ψυχρῶν ὑδάτων
 ὑποδοχὴν ἢ τὸ πρὸς ψυχροποσίαν εὔθετον. τινὲς δὲ τὸ κέρας.
 περὶ δὲ τὴν Μολοσσίδα οἱ βόες ὑπερφυῆ ἱστοροῦνται κέρατα
 ἔχειν· περὶ ὧν τῆς κατασκευῆς Θεόπομπος ἱστορεῖ ( FHG
 I 285 ). ἐξ ὧν πιθανὸν καὶ αὐτὸν ἐσχηκέναι.
 πλησίον δὲ τῆς Μολοσσίας ἡ Ἰωλκός, ἐν ᾗ ὁ ἐπὶ Πελίᾳ ἀγὼν ἐτέθη. ‘βέλτιον δὲ λέγειν, φησὶν ὁ
 Δίδυμος ἐν τῷ τοῦ δράματος ἐξηγητικῷ ( p. 89
 Schm ), ὅτι παρήκουσεν Ὁμήρου λέγοντος· 
 Il. 22.270 
 
 πέμπτῳ δ’ ἀμφίθετον φιάλην ἀπύρωτον ἔθηκεν. 
 
 ἔδοξε γὰρ ἔκπωμα εἶναι· ἐστὶ δὲ χαλκίον ἐκπέταλον
 λεβητῶδες, ἐπιτηδείως ἔχον πρὸς ὑδάτων ψυχρῶν ὑποδοχάς.
 δακτυλωτὸν δ’ οἷον κύκλῳ τὴν φιάλην κοιλότητας ἔχουσαν
 ἔνδοθεν οἷον δακτύλων, ἢ ἐπεὶ περιείληπται τοῖς τῶν
 πινόντων δακτύλοις. τινὲς δὲ ἀπύρωτον φιάλην τὸ κέρας· οὐ
 γὰρ γίνεται διὰ πυρός. λέγοι δ’ ἂν ἴσως κατὰ μεταφορὰν
 ἔκπωμα τὴν φιάλην.’ Φιλήμων δ’ ἐν τοῖς Ἀττικοῖς Ὀνόμασιν ἢ
 Γλώτταις προθεὶς καλπίς φησι· ‘δακτυλωτὸν ἔκπωμα καὶ τὸ
 ἄμφωτον, εἰς ὅ ἐστιν οἷόν τε τοὺς δακτύλους ἑκατέρωθεν
 διείρειν. οἳ δὲ τὸ ἔχον κύκλῳ δακτυλοειδεῖς τύπους
 τινάς.’

ΕΛΕΦΑΣ. οὕτως ἐκαλεῖτο ποτήριόν τι, ὡς Δαμόξενός φησιν ἐν
 Αὑτὸν πενθοῦντι ( III 348 K )· 
 εἰ δ’ οὐχ ἱκανόν σοι, τὸν ἐλέφανθ’ ἥκει φέρων 
 ὁ παῖς. Β. τί δ’ ἐστὶ τοῦτο, πρὸς θεῶν; Α. ῥυτὸν 
 δίκρουνον ἡλίκον τι τρεῖς χωρεῖν χοᾶς, 
 Ἄλκωνος ἔργον. προὔπιεν δέ μοί ποτε 
 ἐν Κυψέλοις Ἀδαῖος. 
 μνημονεύει τοῦ ποτηρίου τούτου καὶ Ἐπίνικος ἐν
 Ὑποβαλλομέναις, οὗ τὸ μαρτύριον παρέξομαι ἐν τῷ περὶ τοῦ
 ῥυτοῦ λόγῳ ( p. 497a ).

ΕΦΗΒΟΣ. τὸ καλούμενον ποτήριον ἐμβασικοίταν οὕτως φησὶ
 καλεῖσθαι Φιλήμων ὁ Ἀθηναῖος ἐν τῷ περὶ
 Ἀττικῶν Ὀνομάτων ἢ Γλωσσῶν. Στέφανος δ’ ὁ κωμικὸς ἐν
 Φιλολάκωνί φησι ( III 360 K )· 
 τούτῳ προέπιεν ὁ βασιλεὺς κώμην τινά. 
 Β. καινόν τι τοῦτο γέγονε νῦν ποτήριον; 
 Α. κώμη μὲν οὖν τίς ἐστι περὶ τὴν Θουρίαν. 
 Β. εἰς τὰς Ῥοδιακὰς ὅλος ἀπηνέχθην ἐγὼ 
 καὶ τοὺς ἐφήβους, Σωσία, τοὺς δυσχερεῖς.

ΗΔΥΠΟΤΙΔΕΣ. ταύτας φησὶν ὁ Σάμιος Λυγκεὺς Ῥοδίους
 ἀντιδημιουργήσασθαι πρὸς τὰς Ἀθήνησι θηρικλείους, Ἀθηναίων
 μὲν αὐτὰς τοῖς πλουσίοις διὰ τὰ βάρη χαλκευσαμένων τὸν
 ῥυθμὸν τοῦτον, Ῥοδίων δὲ διὰ τὴν ἐλαφρότητα τῶν ποτηρίων
 καὶ τοῖς πένησι τοῦ καλλωπισμοῦ τούτου μεταδιδόντων.
 μνημονεύει δ’ αὐτῶν καὶ Ἐπιγένης ἐν Ἡρωίνῃ διὰ τούτων
 ( II 417 K )· 
 ψυκτῆρα, κύαθον, κυμβία, ῥυτὰ τέτταρα, 
 ἡδυποτίδας τρεῖς, ἡθμὸν ἀργυροῦν. 
 Σῆμος δ’ ἐν πέμπτῃ Δηλιάδος ( FHG IV
 494 ) ἀνακεῖσθαί φησιν ἐν Δήλῳ χρυσῆν ἡδυποτίδα
 Ἐχενίκης ἐπιχωρίας γυναικός, ἧς μνημονεύει καὶ ἐν τῇ
 ηʹ . Κρατῖνος δ’ ὁ νεώτερός φησι ( II 293
 K )· 
 παρ’ Ἀρχεφῶντος ἡδυποτίδας δώδεκα.

ΗΡΑΚΛΕΙΟΝ. Πείσανδρος ἐν δευτέρῳ Ἡρακλείας ( fr. 5
 Ki ) τὸ δέπας ἐν ᾧ διέπλευσεν ὁ Ἡρακλῆς τὸν
 Ὠκεανὸν εἶναι μέν φησιν Ἡλίου, λαβεῖν δ’ αὐτὸ παρ’ Ὠκεανοῦ
 τὸν Ἡρακλέα. μήποτε δὲ ἐπεὶ μεγάλοις ἔχαιρε ποτηρίοις ὁ
 ἥρως, διὰ τὸ μέγεθος παίζοντες οἱ ποιηταὶ καὶ συγγραφεῖς πλεῖν αὐτὸν ἐν ποτηρίῳ ἐμυθολόγησαν.
 Πανύασις δ’ ἐν πρώτῳ Ἡρακλείας ( fr. 7 Ki ) παρὰ
 Νηρέως φησὶ τὴν τοῦ Ἡλίου φιάλην κομίσασθαι τὸν Ἡρακλέα καὶ
 διαπλεῦσαι εἰς Ἐρύθειαν. ὅτι δὲ εἷς ἦν ὁ Ἡρακλῆς τῶν
 πλεῖστον πινόντων προείπομεν. ὅτι δὲ καὶ ὁ Ἥλιος ἐπὶ
 ποτηρίου διεκομίζετο ἐπὶ τὴν δύσιν Στησίχορος μὲν οὕτως
 φησίν ( fr. 8 B )· 
 ἆμος δ’ Ὑπεριονίδας δέπας ἐσκατέβαινε 
 χρύσεον, ὄφρα δι’ Ὠκεανοῖο περάσας 
 ἀφίκοιθ’ ἱερᾶς ποτὶ βένθεα νυκτὸς ἐρεμνᾶς 
 ποτὶ ματέρα κουριδίαν τ’ ἄλοχον πάιδάς τε φίλους, 
 ὃ δ’ ἐς ἄλσος ἔβα δάφναισι κατάσκιον ποσὶν πάις
 Διός. 
 καὶ Ἀντίμαχος δ’ οὑτωσὶ λέγει ( fr. 4
 B )· 
 τότε δὴ χρυσέῳ ἐν δέπαι 
 Ἠέλιον πόμπευεν ἀγακλυμένη Ἐρύθεια. 
 καὶ Αἰσχύλος ἐν Ἡλιάσιν ( fr. 69 N )·
 
 ἔνθ’ ἐπὶ δυσμαῖς 
 ισου πατρὸς Ἡφαιστοτευχὲς 
 δέπας, ἐν τῷ διαβάλλει 
 πολὺν οἰδματόεντα πόντου 
 φέρει δρόμου πόρον οὐθεις, 
 μελανίππου προφυγὼν 
 ἱερᾶς νυκτὸς ἀμολγόν.

Μίμνερμος δὲ Ναννοῖ ἐν εὐνῇ φησι χρυσῇ κατεσκευασμένῃ πρὸς
 τὴν χρείαν ταύτην ὑπὸ Ἡφαίστου τὸν Ἥλιον
 καθεύδοντα περαιοῦσθαι πρὸς τὰς ἀνατολάς, αἰνισσόμενος τὸ
 κοῖλον τοῦ ποτηρίου. λέγει δ’ οὕτως ( fr. 12
 B4 )· 
 Ἠέλιος μὲν γὰρ ἔλαχεν πόνον ἤματα πάντα, 
 οὐδέ ποτ’ ἄμπαυσις γίνεται οὐδεμία 
 ἵπποισίν τε καὶ αὐτῷ, ἐπὴν ῥοδοδάκτυλος Ἠὼς 
 ὠκεανὸν προλιποῦσ’ οὐρανὸν εἰσαναβῇ· 
 τὸν μὲν γὰρ διὰ κῦμα φέρει πολυήρατος εὐνή, 
 ποικίλη Ἡφαίστου χερσὶν ἐληλαμένη 
 χρυσοῦ τιμήεντος, ὑπόπτερος, ἄκρον ἐφ’ ὕδωρ 
 εὕδονθ’ ἁρπαλέως χώρου ἀφ’ Ἑσπερίδων 
 γαῖαν ἐς Αἰθιόπων, ἵνα δὴ θοὸν ἅρμα καὶ ἵπποι 
 ἑστᾶσ᾽, ὄφρ’ Ἠὼς ἠριγένεια μόλῃ. 
 ἔνθ’ ἐπέβη ἑτέρων ὀχέων Ὑπερίονος υἱός. 
 Θεόλυτος δ’ ἐν δευτέρῳ Ὥρων ( FHG IV
 515 ) ἐπὶ λέβητός φησιν αὐτὸν διαπλεῦσαι, τοῦτο
 πρώτου εἰπόντος τοῦ τὴν Τιτανομαχίαν ποιήσαντος ( p.
 312 Ki ). Φερεκύδης δ’ ἐν τῇ τρίτῃ τῶν Ἱστοριῶν
 προειπὼν περὶ τοῦ Ὠκεανοῦ ἐπιφέρει ( FHG I 80 )·
 ‘ὁ δ’ Ἡρακλῆς ἕλκεται ἐπ’ αὐτὸν τὸ τόξον ὡς βαλῶν, καὶ ὁ
 Ἥλιος παύσασθαι κελεύει, ὃ δὲ δείσας παύεται. Ἥλιος δὲ ἀντὶ
 τούτου δίδωσιν αὐτῷ τὸ δέπας τὸ χρύσεον, ὃ αὐτὸν ἐφόρει σὺν
 ταῖς ἵπποις, ἐπὴν δύνῃ, διὰ τοῦ Ὠκεανοῦ τὴν νύκτα πρὸς
 ἑῴην, ἵν’ ἀνίσχει ὁ ἥλιος . ἔπειτα πορεύεται
 Ἡρακλῆς ἐν τῷ δέπαι τούτῳ ἐς τὴν Ἐρύθειαν. καὶ ὅτε δὲ ἦν ἐν
 τῷ πελάγει, Ὠκεανὸς πειρώμενος αὐτοῦ 
 κυμαίνει τὸ δέπας φανταζόμενος. ὃ δὲ τοξεύειν αὐτὸν μέλλει,
 καὶ αὐτὸν δείσας Ὠκεανὸς παύσασθαι κελεύει.’

ΗΘΑΝΙΟΝ. Ἑλλάνικος ἐν Αἰγυπτιακοῖς οὕτως γράφει ( FHG
 I 66 )· ‘Αἰγυπτίων ἐν τοῖς οἴκοις κεῖται φιάλη
 χαλκῆ καὶ κύαθος χαλκοῦς καὶ ἠθάνιον χάλκεον.’ 
 ΗΜΙΤΟΜΟΣ ἔκπωμά τι παρ’ Ἀττικοῖς ἀπὸ τοῦ σχήματος
 ὀνομασθέν, φησὶν Πάμφιλος ἐν Γλώσσαις.

ΘΗΡΙΚΛΕΙΟΣ. ἡ κύλιξ αὕτη ἐγκάθηται περὶ τὰς λαγόνας ἱκανῶς
 βαθυνομένη ὦτά τε ἔχει βραχέα ὡς ἂν κύλιξ οὖσα. καὶ μήποτε
 Ἄλεξις ἐν Ἡσιόνῃ θηρικλείῳ ποιεῖ τὸν Ἡρακλέα πίνοντα, ὅταν
 οὑτωσὶ λέγῃ ( II 324 K )· 
 γενόμενος δ’ ἔννους μόλις 
 ᾔτησε κύλικα καὶ λαβὼν ἑξῆς πυκνὰς 
 ἕλκει, καταντλεῖ, κατά τε τὴν παροιμίαν 
 αἰεί ποτ’ εὖ μὲν ἀσκός, εὖ δὲ θύλακος 
 ἅνθρωπός ἐστιν. 
 ὅτι δὲ κύλιξ ἐστὶν ἡ θηρίκλειος σαφῶς παρίστησιν
 Θεόφραστος ἐν τῇ περὶ Φυτῶν Ἱστορίᾳ ( 5, 3, 2 ).
 διηγούμενος γὰρ περὶ τῆς τερμίνθου φησί· ‘τορνεύεσθαι δὲ ἐξ
 αὐτῆς καὶ κύλικας θηρικλείους, ὥστε μηδένα ἂν 
 διαγνῶναι πρὸς τὰς κεραμέας.’ κατασκευάσαι δὲ λέγεται τὴν
 κύλικα ταύτην Θηρικλῆς ὁ Κορίνθιος κεραμεύς, ἀφ’ οὗ καὶ
 τοὔνομα ἔχει, γεγονὼς τοῖς χρόνοις κατὰ τὸν κωμικὸν
 Ἀριστοφάνη. μνημονεύει δὲ τῆς κύλικος Θεόπομπος μὲν ἐν
 Νεμέᾳ οὕτως ( I 741 K )· 
 ΣΠΙ. χώρει σὺ δεῦρο, Θηρικλέους πιστὸν τέκνον, 
 γενναῖον εἶδος, ὄνομά σοι τί θώμεθα; 
 ἆρ’ εἶ κάτοπτρον φύσεος; ἢν πλῆρες δοθῇς, 
 
 οὐδέν ποτ’ ἄλλο. δεῦρο δή, γεμίσω σ’ ἐγώ. 
 γραῦ Θεολύτη, γραῦ. ΘΕΟΛ. τί με καλεῖς σύ,
 φίλτατε; 
 ΣΠΙ. ἵν’ ἀσπάσωμαι· δεῦρο παρ’ ἐμέ, Θεολύτη, 
 παρὰ τὸν νέον ξύνδουλον. οὑτωσὶ καλῶς. 
 ΘΕΟΛ. Σπινθὴρ τάλας, πειρᾷς με. ΣΠΙ. ναί, τοιοῦτό
 τι· 
 φιλοτησίαν δὲ τήνδε σοι προπίομαι. 
 δέξαι· πιοῦσα δ’ ὁπόσον ἄν σοι θυμὸς ᾖ, 
 παράδος τὸ περιόν. 
 Κλεάνθης δ’ ἐν τῷ περὶ Μεταλήψεως συγγράμματί
 φησι· ‘τὰ τοίνυν εὑρήματα καὶ ὅσα τοιαῦτα ἔτι καὶ τὰ λοιπά
 ἐστιν, οἷον Θηρίκλειος, Δεινιάς, Ἰφικρατίς· ταῦτα γὰρ
 πρότερον συνιστορεῖν τοὺς εὑρόντας. φαίνεται δ’ ἔτι καὶ
 νῦν· εἰ δὲ μὴ ποιεῖ τοῦτο, μεταβεβληκὸς ἂν εἴη μικρὸν
 τοὔνομα. ἀλλά, καθάπερ εἴρηται, οὐκ ἔστιν πιστεῦσαι τῷ
 τυχόντι.’ ἄλλοι δ’ ἱστοροῦσι θηρίκλειον ὀνομασθῆναι τὸ
 ποτήριον διὰ τὸ δορὰς θηρίων αὐτῷ ἐντετυπῶσθαι. Πάμφιλος δ᾽
 ὁ Ἀλεξανδρεὺς ἀπὸ τοῦ τὸν Διόνυσον τοὺς θῆρας κλονεῖν
 σπένδοντα ταῖς κύλιξι ταύταις κατ’ αὐτῶν.

μνημονεύει τοῦ ἐκπώματος καὶ Ἀντιφάνης ἐν Ὁμοίοις οὕτως
 ( II 82 K )· 
 ὡς δ’ ἐδείπνησαν (συνάψαι βούλομαι γὰρ τἀν μέσῳ) 
 καὶ Διὸς σωτῆρος ἦλθε Θηρίκλειον ὄργανον, 
 τῆς τρυφερᾶς ἀπὸ Λέσβου σεμνογόνου σταγόνος 
 πλῆρες, ἀφρίζον, ἕκαστος δεξιτερᾷ δ’ ἔλαβεν. 
 
 καὶ Εὔβουλος ἐν μὲν Δόλωνι ( II 175
 K )· 
 διένιψα δ’ οὐδὲν σκεῦος οὐδεπώποτε· 
 καθαρώτερον γὰρ τὸν κέραμον εἰργαζόμην 
 ἢ Θηρικλῆς τὰς κύλικας, ἡνίκ’ ἦν νέος. 
 ἐν δὲ Κυβευταῖς ( ibid. 183 )· 
 ἄρτι μὲν μάλ’ ἀνδρικὴν 
 τῶν θηρικλείων ὑπεραφρίζουσαν παρα, 
 κωθωνόχειλον, ψηφοπεριβομβήτριαν, 
 μέλαιναν, εὐκύκλωτον, ὀξυπύνδακα, 
 στίλβουσαν, ἀνταυγοῦσαν, ἐκνενιμμένην, 
 κισσῷ κάρα βρύουσαν, ἐπικαλούμενοι 
 εἷλκον Διὸς σωτῆρος. 
 Ἀραρὼς δ’ ἢ Εὔβουλος ἐν Καμπυλίωνι ( II 179
 K )· 
 ὦ γαῖα κεραμί, τίς σε Θηρικλῆς ποτε 
 ἔτευξε κοίλης λαγόνος εὐρύνας βάθος; 
 ἦ που κατειδὼς τὴν γυναικείαν φύσιν, 
 ὡς οὐχὶ μικροῖς ἥδεται ποτηρίοις; 
 Ἄλεξις δ’ ἐν Ἱππεῖ ( II 328 K )· 
 καὶ θηρίκλειός τις κύλιξ, στέφανον κύκλῳ 
 ἔχουσα χρυσοῦν· οὐ γὰρ ἐπίτηκτόν τινα. 
 καὶ ἐν Ἱππίσκῳ ( II 299 K )· 
 μεστὴν ἀκράτου θηρίκλειον ἔσπασε 
 κοίλην ὑπερθύουσαν ...

Τίμαιος δ’ ἐν τῇ ὀγδόῃ καὶ εἰκοστῇ τῶν Ἱστοριῶν ( FHG
 I 226 ) θηρικλείαν καλεῖ τὴν κύλικα γράφων οὕτως·
 ‘Πολύξενός τις τῶν ἐκ Ταυρομενίου
 μεθεστηκότων ταχθεὶς ἐπὶ τὴν πρεσβείαν ἕτερά τε δῶρα παρὰ
 τοῦ Νικοδήμου καὶ κύλικα θηρικλείαν λαβὼν ἐπανῆκεν.’ Ἀδαῖος
 δ’ ἐν τοῖς περὶ Διαθέσεως τὸ αὐτὸ ὑπολαμβάνει θηρίκλειον
 εἶναι καὶ καρχήσιον. ὅτι δὲ διαφέρει σαφῶς παρίστησι
 Καλλίξεινος ἐν τοῖς περὶ Ἀλεξανδρείας φάσκων ( cf. V
 p. 199 b ) τινὰς ἔχοντας θηρικλείους πομπεύειν,
 τοὺς δὲ καρχήσια. ὁποῖον δ’ ἐστὶ τὸ καρχήσιον ἐν τοῖς ἑξῆς
 λεχθήσεται. καλεῖται δέ τις καὶ θηρίκλειος κρατήρ, οὗ
 μνημονεύει Ἄλεξις ἐν Κύκνῳ ( II 339 K )· 
 φαιδρὸς δὲ κρατὴρ θηρίκλειος ἐν μέσῳ 
 ἕστηκε λευκοῦ νέκταρος παλαιγενοῦς 
 πλήρης, ἀφρίζων· ὃν λαβὼν ἐγὼ κενὸν 
 τρίψας, ποήσας λαμπρόν, ἀσφαλῆ βάσιν 
 στήσας, συνάψας καρπίμοις κισσοῦ κλάδοις 
 ἔστεψα. 
 θηλυκῶς δὲ τὴν θηρίκλειον εἶπε Μένανδρος ἐν
 Θεοφορουμένῃ ( III 65 K )· 
 μέσως μεθύων τὴν θηρίκλειον ἔσπασε. 
 καὶ ἐν Μηναγύρτῃ ( ib. 93 )· 
 προπίνων θηρίκλειον τρικότυλον. 
 καὶ Διώξιππος ἐν Φιλαργύρῳ ( ib. 359 )·
 
 τῆς θηρικλείου τῆς μεγάλης χρεία ἐστί μοι. 
 ΑΙΣΧ. εὖ οἶδα. Α. καὶ τῶν Ῥοδιακῶν. ἥδιστα γὰρ 
 ἐκ τῶν τοιούτων, Αἰσχρέα, ποτηρίων 
 εἴωθα πίνειν. 
 Πολέμων δ’ ἐν πρώτῳ περὶ τῆς Ἀθήνησιν Ἀκροπόλεως
 οὐδετέρως ὠνόμασεν εἰπών ( fr. 1 Pr )· ‘τὰ χρυσᾶ
 θηρίκλεια ὑπόξυλα Νεοπτόλεμος
 ἀνέθηκεν.’

Ἀπολλόδωρος δ’ ὁ Γελῷος ἐν Φιλαδέλφοις ἢ Ἀποκαρτεροῦντί
 φησιν ( III 279 K )· 
 ἐφεξῆς στρώματ᾽, ἀργυρώματα, 
 θηρίκλειοι καὶ τορευτὰ πολυτελῆ
 ποτήρια 
 ἕτερα. 
 Ἀριστοφῶν δ’ ἐν Φιλωνίδῃ ( II 281 K )·
 
 τοιγαροῦν ἐμοὶ μὲν ἀρτίως ὁ δεσπότης 
 δι’ ἀρετὴν τῶν θηρικλείων εὐκύκλωτον ἀσπίδα, 
 ὑπεραφρίζουσαν, τρυφῶσαν, ἴσον ἴσῳ κεκραμένην, 
 προσφέρων ἔδωκεν· οἶμαι, χρηστότητος οὕνεκα. 
 εἶτ’ ἐλευθέραν ἀφῆκε βαπτίσας ἐρρωμένως. 
 Θεόφιλος δ’ ἐν Βοιωτίᾳ ( II 473 K )·
 
 τετρακότυλον δὲ κύλικα κεραμέαν τινὰ 
 τῶν θηρικλείων, πῶς δοκεῖς, κεραννύει 
 καλῶς, ἀφρῷ ζέουσαν. οὐδ’ ἂν Αὐτοκλῆς 
 οὕτως μὰ τὴν Γῆν εὐρύθμως τῇ δεξιᾷ 
 ἄρας ἐνώμα. 
 ἐν δὲ Προιτίσι ( ib. 476 )· 
 καὶ κύλικα .... θηρίκλειον εἰσφέρει 
 πλέον ἢ κοτύλας χωροῦσαν ἕπτ’ Ἀγαθῆς Τύχης. 
 ΙΣΘΜΙΟΝ. Πάμφιλος ἐν τοῖς περὶ Ὀνομάτων Κυπρίους
 τὸ ποτήριον οὕτως καλεῖν.

ΚΑΔΟΣ. Σιμμίας ποτήριον, παρατιθέμενος Ἀνακρέοντος
 ( fr. 17 B4 )· 
 ἠρίστησα μὲν ἰτρίου λεπτοῦ μικρὸν 
 ἀποκλάς, 
 οἴνου δ’ ἐξέπιον κάδον. 
 
 Ἐπιγένης δ’ ἐν Μνηματίῳ φησίν ( II 418
 K )· 
 κρατῆρες, κάδοι, 
 ὁλκεῖα, κρουνεῖ᾽. Β. ἔστι γὰρ κρουνεῖα; Α. ναί· 
 λουτήρι᾽ — ἀλλὰ τί καθ’ ἕκαστον δεῖ
 λέγειν; 
 ὄψει γὰρ αὐτός. Β. βασιλέως υἱὸν λέγεις 
 Καρῶν ἀφῖχθαι δηλαδὴ Πιξώδαρον. 
 Ἡδύλος Ἐπιγράμμασι· 
 πίνωμεν· καὶ γάρ τι νέον, καὶ γάρ τι παρ’ οἶνον 
 εὕροιμ’ ἂν λεπτὸν καί τι μελιχρὸν ἔπος. 
 ἀλλὰ κάδοις Χίου με κατάβρεχε καὶ λέγε ‘παῖζε, 
 Ἡδύλε’. μισῶ ζῆν ἐς κενόν, οὐ μεθύων. 
 καὶ ἐν ἄλλῳ· 
 ἐξ ἠοῦς εἰς νύκτα καὶ ἐκ νυκτὸς πάλι Σωκλῆς 
 εἰς ἠοῦν πίνει τετραχόοισι κάδοις, 
 εἶτ’ ἐξαίφνης που τυχὸν οἴχεται. ἀλλὰ παρ’ οἶνον 
 Σικελίδου παίζει πουλὺ μελιχρότερον, 
 ἐστὶ δὲ δή, πολὺ δὴ στιβαρώτερος. ὡς δ᾽
 ἐπιλάμπει 
 ἡ χάρις, ὥστε φίλει καὶ γράφε καὶ μέθυε. 
 Κλείταρχος δ’ ἐν ταῖς Γλώσσαις τὸ κεράμιόν φησιν
 Ἴωνας κάδον καλεῖν. Ἡρόδοτος δ’ ἐν τῇ τρίτῃ ( c.
 20 ) ‘φοινικηίου, φησίν, οἴνου κάδον.’

ΚΑΔΙΣΚΟΣ. Φιλήμων ἐν τῷ προειρημένῳ ( p. 469a )
 συγγράμματι ποτηρίου εἶδος. ἀγγεῖον δ’ ἐστὶν ἐν ᾧ τοὺς
 κτησίους Δίας ἐγκαθιδρύουσιν, ὡς Ἀντικλείδης φησὶν ἐν τῷ Ἐξηγητικῷ γράφων οὕτως
 ( fr. 13 M )· ‘Διὸς κτησίου σημεῖα ἱδρύεσθαι
 χρὴ ὧδε· καδίσκον καινὸν δίωτον ἐπιθηματοῦντα στέψαι τὰ ὦτα
 ἐρίῳ λευκῷ καὶ ἐκ τοῦ ὤμου τοῦ δεξιοῦ καὶ ἐκ τοῦ μετώπου
 .... τοῦ κροκίου, καὶ ἐσθεῖναι ὅ τι ἂν εὕρῃς καὶ εἰσχέαι
 ἀμβροσίαν. ἡ δ’ ἀμβροσία ὕδωρ ἀκραιφνές, ἔλαιον, παγκαρπία·
 ἅπερ ἔμβαλε.’ μνημονεύει τοῦ καδίσκου καὶ Στράττις ὁ
 κωμικὸς ἐν Λημνομέδᾳ λέγων οὕτως ( I 717 K )·
 
 Ἑρμῆς, ὃν ἕλκουσ’ οἳ μὲν ἐκ προχοιδίου, 
 οἳ δ’ ἐκ καδίσκου σ᾽ ἴσον ἴσῳ
 κεκραμένον.

ΚΑΝΘΑΡΟΣ. ὅτι μὲν πλοίου ὄνομα κοινόν, ὅτι δὲ καὶ ποτήριόν
 τι οὕτω καλεῖται Ἀμειψίας ἐν Ἀποκοτταβίζουσί φησι ( I
 670 K )· 
 ἡ Μανία, φέρ’ ὀξύβαφα καὶ κανθάρους. 
 Ἄλεξις δ’ ἐν Κρατείᾳ ( II 338 K ) — ὁ
 δὲ λόγος περί τινος ἐν καπηλείῳ πίνοντοσ — 
 εἶθ’ ὁρῶ τὸν Ἑρμαίσκον τῶν ἁδρῶν τούτων τινὰ 
 κάνθαρον καταστρέφοντα, πλησίον δὲ κείμενον 
 στρωματέα τε καὶ γύλιον αὐτοῦ. 
 Εὔβουλος δ’ ἐν Παμφίλῳ πολλάκις μεμνημένος τοῦ
 ὀνόματός φησιν ( II 192 K )· 
 ἐγὼ δὲ (καὶ γὰρ ἔτυχεν ὂν καταντικρὺ 
 τῆς οἰκίας καινὸν καπηλεῖον μέγα) 
 
 ἐνταῦθ’ ἐπετήρουν τὴν τροφὸν τῆς παρθένου, 
 κεράσαι κελεύσας τὸν κάπηλόν μοι χόα 
 ὀβολοῦ παραθεῖναί θ’ ὡς μέγιστον κάνθαρον. 
 καὶ πάλιν· 
 ὁ δὲ κάνθαρος πάλαι δὴ καινὸς ὡς ξηραίνεται. 
 καὶ ἔτι· 
 ἅμα δὲ λαβοῦσ’ ἠφάνικε πηλίκον τινὰ 
 οἴεσθε μέγεθος ἀρεσιαν μέγαν πάνυ, 
 καὶ ξηρὸν ἐπόησ’ εὐθέως τὸν κάνθαρον. 
 Ξέναρχος δ’ ἐν Πριάπῳ φησὶ τάδε ( II 472
 K )· 
 σὺ δὲ μηκέτ’ ἔγχει, παιδάριον, εἰς ἀργυροῦν, 
 εἰς τὸ βαθὺ δ’ ἐπανάγωμεν· εἰς τὸν κάνθαρον, 
 παιδάριον, ἔγχει, νὴ Δί’ εἰς τὸν κάνθαρον. 
 Ἐπιγένης Ἡρωίνῃ ( II 417 K )· 
 ἀλλ’ οὐδὲ κεραμεύουσι νῦν τοὺς κανθάρους, 
 ὦ τάλαν, ἐκείνους τοὺς ἁδρούς, ταπεινὰ δὲ 
 καὶ γλαφυρὰ πάντες .... ὡσπερεὶ 
 αὐτὰ τὰ ποτήρι᾽, οὐ τὸν οἶνον πιόμενοι.

Σωσικράτης Φιλαδέλφοις ( III 391 K )· 
 λεπτὴ δὲ κυρτοῖς ἐγγελῶσα κύμασιν 
 αὔρα, κόρη Σκείρωνος, ἡσύχῳ ποδὶ 
 προσῆγε πρᾴως καὶ καλῶς τὸν κάνθαρον. 
 Φρύνιχος Κωμασταῖς ( I 374 K )· 
 εἶτα κεραμεύων ἂν οἴκοι σωφρόνως Χαιρέστρατος 
 ἑκατὸν ἂν τῆς ἡμέρας ἔκλαιεν οἴνου
 κανθάρους. 
 
 Νικόστρατος Διαβόλῳ ( II 222 K )·
 
 ἡ ναῦς δὲ πότερον εἰκόσορός ἐστ’ ἢ κύκνος 
 ἢ κάνθαρος; τουτὶ γὰρ ἂν πύθωμ’ ἔτι, 
 αὐτὸς περανῶ τὰ πάντ᾽. Β. ἀμέλει κυκνοκάνθαρος· 
 ἐξ ἀμφοτέρων τούτων κεκεραμευμένος 
 Μένανδρος δὲ Ναυκλήρῳ ( fr. 348 K )·
 
 ἥκει λιπὼν Αἰγαῖον ἁλμυρὸν βάθος ( Eur. Tro.
 1 ) 
 Θεόφιλος ἡμῖν, ὦ Στράτων. ὡς ἐς καλὸν 
 τὸν υἱὸν εὐτυχοῦντα καὶ σεσωσμένον 
 πρῶτος λέγω σοι τόν τε χρυσοῦν κάνθαρον. 
 ΣΤΡ. ποῖον; τὸ πλοῖον; Α. οὐδὲν οἶσθας,
 ἄθλιε. 
 
 καὶ μετ’ ὀλίγα· 
 
 ΣΤΡ. τὴν ναῦν σεσῶσθαί μοι λέγεις; Α. ἔγωγε μὴν 
 κείνην ναῦν Καλλικλῆς ἐποίησε 
 τὸν καλούμενον, Εὐφράνωρ δ᾽ ἐκυβέρνα
 Θούριος. 
 Πολέμων δ’ ἐν τοῖς πρὸς Ἀντίγονον περὶ Ζωγράφων
 φησίν ( fr. 63 Pr )· ‘Ἀθήνησιν ἐν τῷ τοῦ
 Πειρίθου γάμῳ πεποίηκεν Ἵππυς τὴν μὲν οἰνοχόην καὶ τὸ
 κύπελλον λίθινα, χρυσῷ τὰ χείλη περιτεραμνίσας, τὰς δὲ
 κλισίας ἐλατίνας χαμᾶζε ποικίλοις στρώμασι κεκοσμημένας,
 ἐκπώματα δὲ κεραμέους κανθάρους, καὶ τὸν λύχνον ὁμοίως
 τὸν ἐκ τῆς ὀροφῆς ἐξηρτημένον, ἀνακεχυμένας
 ἔχοντα τὰς φλόγας.’ ὅτι δὲ καὶ ἀπὸ
 Κανθάρου κεραμέως ὠνομάσθη τὸ ἔκπωμα Φιλέταιρός φησιν ἐν
 Ἀχιλλεῖ ( II 231 K )· 
 Πηλεύς· ὁ Πηλεὺς δ’ ἐστὶν ὄνομα κεραμέως ( Eur.
 Iph. A. 701 ), 
 ξηροῦ λυχνοποιοῦ, Κανθάρου, πενιχροῦ πάνυ, 
 ἀλλ’ οὐ τυράννου, νὴ Δί᾽. 
 ὅτι δὲ καὶ γυναικεῖον κοσμάριόν ἐστιν κάνθαρος
 Ἀντιφάνης εἴρηκεν ἐν Βοιωτίᾳ ( ib. 36 ).

ΚΑΡΧΗΣΙΟΝ. Καλλίξεινος ὁ Ῥόδιος ἐν τοῖς περὶ Ἀλεξανδρείας
 φησὶν ( FHG III 65 ) ὅτι ποτήριόν ἐστιν
 ἐπίμηκες, συνηγμένον εἰς μέσον ἐπιεικῶς, ὦτα ἔχον μέχρι τοῦ
 πυθμένος καθήκοντα. ἐστὶ δὲ ἱκανῶς ἐπίμηκες τὸ 
 ποτήριον τὸ καρχήσιον, καὶ τάχα διὰ τὸ ἀνατετάσθαι οὕτως
 ὠνόμασται. ἀρχαιότατον δ’ ἐστὶ ποτήριον τὸ καρχήσιον, εἴ γε
 ὁ Ζεὺς ὁμιλήσας Ἀλκμήνῃ ἔδωκε δῶρον αὐτὸ τῆς μίξεως, ὡς
 Φερεκύδης ἐν τῇ δευτέρᾳ ( FHG I 77 ) ἱστορεῖ καὶ
 Ἡρόδωρος ὁ Ἡρακλεώτης ( FHG II 29 ). Ἀσκληπιάδης
 δ’ ὁ Μυρλεανὸς κεκλῆσθαί φησιν αὐτὸ ἀπό τινος τῶν ἐν τῇ νηὶ
 κατασκευασμάτων. ‘τοῦ γὰρ ἱστοῦ τὸ μὲν κατωτάτω πτέρνα
 καλεῖται, ᾗ ἐμπίπτει εἰς τὴν ληνόν, τὸ δ’ οἷον εἰς μέσον
 τράχηλος, τὸ δὲ πρὸς τῷ τέλει καρχήσιον. ἔχει δὲ τοῦτο
 κεραίας ἄνωθεν νευούσας ἐφ’ ἑκάτερα τὰ μέρη, καὶ ἐπίκειται
 τὸ λεγόμενον αὐτῷ θωράκιον, τετράγωνον πάντῃ πλὴν τῆς
 βάσεως καὶ τῆς κορυφῆς· αὗται δὲ 
 προὔχουσι μικρὸν ἐπ’ εὐθείας ἐξωτέρω. ἐπὶ δὲ τοῦ θωρακίου
 εἰς ὕψος ἀνήκουσα καὶ ὀξεῖα γιγνομένη ἐστὶν ἡ λεγομένη
 ἠλακάτη. μνημονεύει δὲ τῶν καρχησίων καὶ Σαπφὼ ἐν τούτοις
 ( fr. 51 B )· 
 κῆνοι δ’ ἄρα πάντες 
 καρχησία τ᾽ ἦχον 
 κἄλειβον· ἀράσαντο δὲ πάμπαν ἐσλὰ 
 τῷ γαμβρῷ. 
 
 Κρατῖνος ἐν Διονυσαλεξάνδρῳ ( I 24 K )·
 
 στολὴν δὲ δὴ τίν’ εἶχεν; τοῦτό μοι φράσον. 
 Β. θύρσον, κροκωτόν, ποικίλον, καρχήσιον. 
 Σοφοκλῆς Τυροῖ ( fr. 599 N )·
 
 προσπτῆναι μέσην 
 τράπεζαν ἀμφὶ σῖτα καὶ καρχήσια, 
 πρὸς τὴν τράπεζαν φάσκων προσεληλυθέναι τοὺς
 δράκοντας καὶ γενέσθαι περὶ τὰ σιτία καὶ τὰ καρχήσια. ἔθος
 γὰρ ἦν τοῖς ἀρχαίοις ἐπὶ τῶν τραπεζῶν κεκραμένα τιθέναι
 ποτήρια, καθὰ καὶ Ὅμηρος ποιεῖ. ὠνομάσθη δὲ τὸ καρχήσιον
 διὰ τὸ τραχύσματα ἔχειν κεγχροειδῆ, καὶ εἴρηται κατὰ
 ἐναλλαγὴν τοῦ ει πρὸς τὸ ᾱ ἀντὶ
 τοῦ κερχήσιον· διὸ καὶ Ὅμηρος ( 
 Il. 22.541 ) τοὺς ὑπὸ δίψους κρατουμένους
 καρχαλέους εἶπεν. Χάρων δ’ ὁ Λαμψακηνὸς ἐν τοῖς Ὥροις
 ( FHG I 35 ) παρὰ Λακεδαιμονίοις φησὶν ἔτι
 καὶ εἰς αὐτὸν δείκνυσθαι τὸ δέπας τὸ δοθὲν Ἀλκμήνῃ ὑπὸ
 Διός, ὅτε Ἀμφιτρύωνι εἰκάσθη. 
 
 ΚΑΛΠΙΟΝ. ποτηρίου τι γένος Ἐρυθραίου, ὥς φησι 
 Πάμφιλος. εἶναι δ’ αὐτὸ οἷόν ἐστι τὸ σκαφίον.

ΚΕΛΕΒΗ. τούτου τοῦ ἐκπώματος Ἀνακρέων μνημονεύει ( fr.
 63 B )· 
 ἄγε δή, φέρ’ ἡμίν, ὦ παῖ, 
 κελέβην, ὅκως ἄμυστιν 
 προπίω, τὰ μὲν δέκ’ ἐγχέας 
 ὕδατος, τὰ πέντε δ’ οἴνου 
 κυάθους. 
 ἄδηλον δὲ πότερον εἶδός ἐστι ποτηρίου ἢ πᾶν
 ποτήριον κελέβη καλεῖται ἀπὸ τοῦ χέειν εἰς αὐτὸ τὴν λοιβὴν
 ἤτοι λείβειν· τοῦτο δὲ ἐπὶ τοῦ ὑγροῦ συνήθως ἔταττον, ἀφ᾽
 οὗ λέγεται καὶ ὁ λέβης. Σιληνὸς δὲ καὶ Κλείταρχος τοὺς
 Αἰολεῖς φασιν οὕτω καλεῖν τὸ ποτήριον. Πάμφιλος δὲ τὸ
 ποτήριον θερμοποτίδα καλούμενον τὴν κελέβην
 εἶναι. Νίκανδρος δ’ ὁ Κολοφώνιος ἐν ταῖς Γλώσσαις
 ( fr. 138 Schn ) ποιμενικὸν ἀγγεῖον μελιτηρὸν
 τὴν κελέβην εἶναι. καὶ γὰρ Ἀντίμαχος ὁ Κολοφώνιος ἐν πέμπτῳ
 Θηβαίδος φησί ( fr. 19 Ki )· 
 κήρυκας ἀθανάτοισι φέρειν μέλανος οἴνοιο 
 ἀσκὸν ἐνίπλειον κελέβειόν θ᾽ ὅττι
 φέριστον 
 οἷσιν ἐνὶ μεγάροις κεῖτο μέλιτος πεπληθός. 
 καὶ πάλιν ( fr. 18 )· 
 ἀτὰρ ἀμφίθετον κελέβειον ἑλόντες 
 ἔμπλειον μέλιτος, τό ῥά οἱ προφερέστερον ἦεν. 
 
 ἀλλαχοῦ δέ φησιν ( fr. 17 )· 
 καὶ χρύσεια δέπαστρα καὶ ἀσκηθέος κελέβειον 
 ἔμπλειον μέλιτος, τό ῥά οἱ προφερέστερον εἴη. 
 σαφῶς γὰρ νῦν κελέβειον ἀντὶ ἀγγείου τινὸς
 τέθεικε, προειπὼν ποτήρια δέπαστρα. Θεόκριτος δ’ ὁ
 Συρακόσιος ἐν ταῖς Φαρμακευτρίαις φησίν ( v.
 2 )· 
 στέψον τὰν κελέβαν φοινικέῳ οἰὸς ἀώτῳ· 
 καὶ Εὐφορίων ( fr. 72 M )· 
 ἠέ ποθεν ποταμῶν κελέβῃ ἀποήφυσας ὕδωρ. 
 Ἀνακρέων ( fr. 32 B )· 
 ᾠνοχόει δ’ ἀμφίπολος μελιχρὸν 
 οἶνον τρικύαθον κελέβην ἔχουσα. 
 Διονύσιος δ’ ὁ Λεπτὸς ἐξηγούμενος Θεοδωρίδα τὸ εἰς
 τὸν Ἔρωτα μέλος τὴν κελέβην φησὶ τίθεσθαι ἐπὶ τοῦ ὀρθοῦ
 ποτηρίου οἷον Προυσιάδος καὶ θηρικλείου.

ΚΕΡΑΣ. τοὺς πρώτους λέγεται τοῖς κέρασι τῶν βοῶν πίνειν·
 ἀφ’ οὗ τὸν Διόνυσον κερατοφυῆ πλάττεσθαι ἔτι τε ταῦρον
 καλεῖσθαι ὑπὸ πολλῶν ποιητῶν. ἐν δὲ Κυζίκῳ καὶ ταυρόμορφος
 ἵδρυται. ὅτι δὲ τοῖς κέρασιν ἔπινον δῆλον ἐκ τοῦ καὶ μέχρι
 νῦν λέγεσθαι, ὅταν συμμίσγωσι τῷ οἴνῳ τὸ ὕδωρ, κεράσαι
 φάσκοντες. καὶ τὸ ἀγγεῖον δ’ ἐν ᾧ κιρνᾶται ὁ οἶνος κρατὴρ
 ἀπὸ τοῦ συγκιρνᾶσθαι ἐν αὐτῷ τὸ ὕδωρ, ἢ ἀπὸ τοῦ
 κέρατος; οἷον κερατήρ, ἀπὸ τοῦ εἰς τὸ κέρας ἐγχεῖσθαι τὸ
 πόμα. διαμένει δὲ ἔτι καὶ νῦν ἡ τῶν κεράτων κατασκευή.
 καλοῦσι γοῦν ἔνιοι ταῦτα ῥυτά. καὶ τῶν 
 ποιητῶν δὲ πολλοὶ παράγουσι πίνοντας τοὺς ἀρχαίους κέρασι.
 Πίνδαρος μὲν ἐπὶ τῶν Κενταύρων λέγων ( fr. 166
 B4 )· 
 ἀνδροδάμαντα δ’ ἐπεὶ Φῆρες δάεν ῥιπὰν μελιηδέος 
 οἴνου, 
 ἐσσυμένως ἀπὸ μὲν λευκὸν γάλα χερσὶ τραπεζᾶν 
 ὤθεον, αὐτόματοι δ’ ἐξ ἀργυρέων κεράτων πίνοντες 
 ἐπλάζοντο. 
 καὶ Ξενοφῶν δ’ ἐν τῇ ζʹ τῆς Ἀναβάσεως
 διηγούμενος τὸ παρὰ τῷ Θρᾳκὶ Σεύθῃ συμπόσιον γράφει οὕτως
 ( c. 2, 23 )· ‘ἐπεὶ δὲ Ξενοφῶν σὺν τοῖς μετ᾽
 αὐτοῦ εἰσῆλθε πρὸς τὸν Σεύθην, ἠσπάζοντο μὲν πρῶτον
 ἀλλήλους καὶ κατὰ τὸν Θρᾴκιον νόμον κέρατα οἴνου
 προὔτεινον.’ ἐν δὲ τῇ ἕκτῃ περὶ Παφλαγόνων διηγούμενός φησι
 ( c. 1, 4 )· ‘κατακείμενοι δ’ ἐν στιβάσιν
 ἐδείπνουν καὶ ἔπινον κερατίνοις ποτηρίοις.’ Αἰσχύλος δ’ ἐν
 Περραιβίσι τοὺς Περραιβοὺς παρίστησιν ἀντὶ ποτηρίων τοῖς
 κέρασι χρωμένους διὰ τούτων ( fr. 185 N )·
 
 ἀργυρηλάτοις 
 κέρασι χρυσᾶ στόμια προσβεβλημένοις. 
 καὶ Σοφοκλῆς Πανδώρᾳ ( fr. 442 N )·
 
 καὶ πλῆρες ἐκπιόντι χρύσεον κέρας 
 τρίψει γέμοντα μαλθακῆς ὑπ’ ὠλένης. 
 Ἕρμιππος Μοίραις ( I 236 K )· 
 οἶσθά νυν ὅ μοι ποίησον; τήνδε νῦν μή μοι δίδου, 
 ἐκ δὲ τοῦ κέρατος αὖ μοι δὸς πιεῖν ἅπαξ μόνον. 
 
 Λυκοῦργος δ’ ὁ ῥήτωρ ἐν τῷ κατὰ Δημάδου ( fr.
 18 Tur ) Φίλιππόν φησι τὸν βασιλέα προπίνειν
 κέρατι τούτοις οἷς ἐφιλοφρονεῖτο. τοὺς δὲ Παιόνων βασιλεῖς
 φησι Θεόπομπος ἐν δευτέρᾳ Φιλιππικῶν ( FHG I
 285 ), τῶν βοῶν τῶν παρ’ αὐτοῖς γινομένων μεγάλα
 κέρατα φυόντων, ὡς χωρεῖν τρεῖς καὶ τέτταρας χόας, ἐκπώματα
 ποιεῖν ἐξ αὐτῶν, τὰ χείλη περιαργυροῦντας καὶ χρυσοῦντας·
 καὶ Φιλόξενος δ’ ὁ Κυθήριος ἐν τῷ ἐπιγραφομένῳ Δείπνῳ φησίν
 ( fr. 5 B4 ) 
 πίνετο νεκτάρεον πῶμ’ ἐν χρυσέαις προτομαῖς 
 ταύρων κεραστῶν, 
 ἔβρεχον δὲ κατὰ μικρόν. 
 Ἀθηναῖοι δὲ καὶ ἀργυρᾶ ποιοῦντες κέρατα ἔπινον ἐξ
 αὐτῶν. ἔστι γοῦν τοῦτο εὑρεῖν ἐν τοῖς Δημιοπράτοις
 ἀναγεγραμμένον οὕτως .. ἐκ στήλης ἀνακειμένης ἐν ἀκροπόλει
 ἣ τὰ ἀναθήματα περιέχει ( CIA II 665, 8. 667,
 37 )· ‘κέρας ἔκπωμα ἀργυροῦν, καὶ περισκελὶς
 πρόσεσται ἀργυρᾶ .’

ΚΕΡΝΟΣ ἀγγεῖον κεραμεοῦν, ἔχον ἐν αὑτῷ πολλοὺς κοτυλίσκους
 κεκολλημένους, ἐν οἷς, φησίν, μήκωνες λευκοί, πυροί,
 κριθαί, πισοί, λάθυροι, ὦχροι, φακοί. ὁ δὲ βαστάσας αὐτὸ
 οἷον λικνοφορήσας τούτων γεύεται, ὡς ἱστορεῖ Ἀμμώνιος ἐν
 γʹ περὶ Βωμῶν καὶ Θυσιῶν.

ΚΙΣΣΥΒΙΟΝ τὸ μόνωτον ποτήριον Φιλήμων. 
 Νεοπτόλεμος δ’ ὁ Παριανὸς ἐν τρίτῳ Γλωσσῶν τὸ
 κίσσινον ποτήριον σημαίνειν παρ’ Εὐριπίδῃ ἐν Ἀνδρομέδᾳ
 ( fr. 146 N )· 
 πᾶς δὲ ποιμένων ἔρρει λεώς, 
 ὃ μὲν γάλακτος κίσσινον φέρων σκύφος 
 πόνων ἀναψυκτῆρ᾽, ὃ δ’ ἀμπέλων γάνος. 
 τὸ γὰρ κισσύβιον, φησί, λέγεται ἐπὶ συνόδου
 ἀγροικικῆς, ἔνθα προσήκει μάλιστα τὸ ξύλινον ποτήριον.
 Κλείταρχος δέ φησιν Αἰολεῖς τὸν σκύφον κισσύβιον καλεῖν·
 Μαρσύας δὲ κύπελλον καὶ τὸ ξύλινον ποτήριον. Εὔμολπος δὲ
 γένος τι ποτηρίου, ἴσως, φησίν, κατ’ ἀρχὰς ἐκ κισσίνου
 κατασκευασθὲν ξύλου.’ Νίκανδρος δὲ ὁ Κολοφώνιος ἐν τῷ πρώτῳ
 τῶν Αἰτωλικῶν γράφει ( fr. 1 Schn )· ‘ἐν τῇ
 ἱεροποιίῃ τοῦ Διδυμαίου Διὸς κισσοῦ σπονδοποιέονται
 πετάλοισιν, ὅθεν τὰ ἀρχαῖα ἐκπώματα κισσύβια φωνέεται.’
 Ὅμηρος· 
 Od. 9.346 
 
 κισσύβιον μετὰ χερσὶν ἔχων μέλανος οἴνοιο. 
 
 Ἀσκληπιάδης δ’ ὁ Μυρλεανὸς ἐν τῷ περὶ τῆς Νεστορίδος
 ‘σκύφει, φησί, καὶ κισσυβίῳ τῶν μὲν ἐν ἄστει καὶ μετρίων
 οὐδεὶς ἐχρῆτο, συβῶται δὲ καὶ νομεῖς καὶ οἱ ἐν ἀγρῷ·
 Πολύφημος μὲν τῷ κισσυβίῳ, θατέρῳ δὲ Εὔμαιος. Καλλίμαχος δ᾽
 ἔοικε διαμαρτάνειν ἐν τῇ συγχρήσει τῶν ὀνομάτων, λέγων ἐπὶ
 τοῦ οἰκείου ξένου τοῦ παρὰ τῷ Ἀθηναίῳ Πόλλιδι
 συνεστιασθέντος αὐτῷ ( fr. 109 )· 
 
 καὶ γὰρ ὃ Θρηικίην μὲν ἀνήνατο χανδὸν ἄμυστιν 
 ζωροποτεῖν, ὀλίγῳ δ’ ἥδετο κισσυβίῳ. 
 τῷ μὲν ἐγὼ τόδ’ ἔλεξα περιστείχοντος ἀλείσου 
 τὸ τρίτον. 
 ὁ γὰρ λέγων ἄλεισον τὸ αὐτὸ καὶ κισσύβιον τὴν
 ἀκριβῆ θέσιν τῶν ὀνομάτων οὐ διαφυλάττει. εἰκάσειε δ’ ἄν
 τις τὸ κισσύβιον τὸ πρῶτον ὑπὸ ποιμένων ἐργασθῆναι ἐκ
 κισσίνου ξύλου. ἄλλοι δὲ ἐτυμολογοῦσιν αὐτὸ ἀπὸ τοῦ
 χεῖσθαι, τὸ δ’ ἐστὶ χωρεῖν ( Hom. Od. 18.17 )·
 
 οὐδὸς δ’ ἀμφοτέρους ὅδε χείσεται. 
 καὶ ἡ τοῦ ὄφεως κατάδυσις χειή ( Il. 23.93 ), ἡ καταδεχομένη τὸ
 ζῷον. καὶ κήθιον τὸ χήτιον τὸ χωροῦν τοὺς ἀστραγάλους.
 Διονύσιος δ’ ὁ Σάμιος ἐν τοῖς περὶ τοῦ Κύκλου ( FHG II
 10 ) τὸ Ὁμηρικὸν κισσύβιον κυμβίον ἔφη γράφων
 οὕτως· ‘καὶ αὐτὸν Ὀδυσσεὺς ὁρῶν ταῦτα ποιοῦντα πληρώσας τοῦ
 οἴνου κυμβίον δίδωσι πιεῖν.’

ΚΙΒΩΡΙΟΝ. Ἡγήσανδρος ὁ Δελφὸς Εὐφορίωνά φησι ( FHG IV
 417 ) τὸν ποιητὴν παρὰ Πρυτάνιδι δειπνοῦντα καὶ
 ἐπιδεικνυμένου τοῦ Πρυτάνιδος κιβώριά τινα δοκοῦντα
 πεποιῆσθαι πολυτελῶς, τοῦ κώθωνος εὖ μάλα προβεβηκότος,
 λαβὼν ἓν τῶν κιβωρίων ὡς ἐξοινῶν καὶ μεθύων 
 ἐνεούρησε. Δίδυμος δέ φησι ( p. 75 Schm )
 ποτηρίου εἶδος εἶναι, καὶ τάχ’ ἂν εἴη τὰ λεγόμενα σκυφία
 διὰ τὸ κάτωθεν εἰς στενὸν συνῆχθαι ὡς τὰ Αἰγύπτια κιβώρια.

ΚΟΝΔΥ ποτήριον Ἀσιατικόν. Μένανδρος Κόλακι ( fr. 293
 K )· 
 κοτύλας χωροῦν δέκα 
 ἐν Καππαδοκίᾳ κόνδυ χρυσοῦν, Στρουθία. 
 Ἵππαρχος Ἀνασῳζομένοις ( III 272 K )·
 
 προσέχεις τι τούτῳ τῷ στρατιώτῃ τοῦ δε δειου 
 ἀργύριον οὗτος οὐδαμόθεν, εὖ οἶδ’ ἐγώ, 
 ἀλλ’ ἢ δαπίδιον ἓν ἀγαπητὸν ποικίλον, 
 Πέρσας ἔχον καὶ γρῦπας ἐξώλεις τινὰς 
 τῶν Περσικῶν — Β. εἰς κόρακας, ὦ μαστιγία. 
 Α. καὶ κόνδυ καὶ ψυκτῆρα καὶ κυμβίον. 
 Νικόμαχος δ’ ἐν πρώτῳ περὶ Ἑορτῶν Αἰγυπτίων φησί·
 ‘τὸ δὲ κόνδυ ἐστὶ μὲν Περσικόν, τὴν δὲ ἀρχὴν ἣν Ἕρμιππος
 ( FHG III 54 ) ἀστρολογικὸς ὡς ὁ κόσμος ἐξ οὗ
 τῶν θεῶν τὰ θαύματα καὶ τὰ καρπώσιμα γίνεσθαι ἐπὶ γῆς· διὸ
 ἐκ τούτου σπένδεσθαι. Παγκράτης δ’ ἐν πρώτῳ Βοκχορηίδος·
 
 αὐτὰρ ὅ γε σπείσας ἐκ κόνδυος ἀργυφέοιο 
 νέκταρ ἐπ’ ἀλλοδαπὴν οἶμον ἔβαινε πόδα.’ 
 ΚΟΝΩΝΕΙΟΣ. Ἴστρος ὁ Καλλιμάχειος ἐν πρώτῳ
 Πτολεμαίδος τῆς ἐν Αἰγύπτῳ πόλεως γράφει οὕτως ( FHG I
 423 )· ‘κυλίκων Κονωνείων ζεῦγος καὶ θηρικλείων
 χρυσοκλύστων ζεῦγος.’

ΚΟΤΥΛΟΣ. τὰ μόνωτα ποτήρια κότυλοι, ὧν καὶ Ἀλκαῖος
 μνημονεύει ( fr. 139 B ). Διόδωρος δ’ ἐν τῷ πρὸς Λυκόφρονα ( cf. Lyc. fr. 76
 Streck ) παρὰ Σικυωνίοις καὶ Ταραντίνοις
 ἐπιπολάζειν φησὶ τὸ ἔκπωμα, εἶναι δ’ αὐτὸ λουτηρίῳ ἐοικὸς
 βαθεῖ. ἔχει δὲ καὶ οὖς ἐνιαχῇ. μνημονεύει δὲ αὐτοῦ καὶ Ἴων
 ὁ Χῖος ( fr. 51 N ) ‘κότυλον οἴνου πλέων’ λέγων.
 Ἕρμιππος δὲ ἐν Θεοῖς ( I 232 K )· 
 τόν τε κότυλον πρῶτον ἤνεγκ’ ἐνέχυρον τῶν
 γειτόνων. 
 καὶ Πλάτων ἐν Διὶ κακουμένῳ ( ib. 613 )
 ‘τὸν κότυλον φέρει’ φησί, καὶ Ἀριστοφάνης ἐν Βαβυλωνίοις
 ( ib. 410 ). Εὔβουλος δ’ ἐν Ὀδυσσεῖ ἢ
 Πανόπταις ( II 189 K )· 
 ὁ δ’ ἱερεὺς Εὐήγορος 
 ἐν μέσοις αὐτοῖσιν ἑστὼς τὴν καλὴν σκευὴν ἔχων 
 οἶνον ἐξέσπενδε κοτύλῳ. 
 Πάμφιλος δὲ ποτηρίου φησὶν εἶναι γένος, ἴδιον δ᾽
 εἶναι Διονύσου. Πολέμων δ’ ἐν τῷ περὶ τοῦ Δίου Κῳδίου φησί
 ( fr. 88 Pr )· ‘μετὰ δὲ ταῦτα τὴν τελετὴν
 ποιεῖ καὶ αἱρεῖ τὰ ἐκ τῆς θαλάμης καὶ νέμει ὅσοι ἄνω τὸ
 κέρνος περιενηνοχότες. τοῦτο δ’ ἐστὶν ἀγγεῖον κεραμεοῦν
 ἔχον ἐν αὑτῷ πολλοὺς κοτυλίσκους κεκολλημένους· ἔνεισι δ᾽
 ἐν αὐτοῖς ὅρμινοι, μήκωνες λευκοί, πυροί, κριθαί, πισοί,
 λάθυροι, ὦχροι, φακοί, κύαμοι, ζειαί, βρόμος, παλάθιον,
 μέλι, ἔλαιον, οἶνος, γάλα, ὄιον ἔριον ἄπλυτον. ὁ δὲ τοῦτο
 βαστάσας οἷον λικνοφορήσας τούτων γεύεται.’

ΚΟΤΥΛΗ. Ἀριστοφάνης Κωκάλῳ ( I 484 K )·
 
 
 ἄλλαι ὑποπρεσβύτεραι γρᾶες Θασίου μέλανος μεστὸν 
 κεραμευομέναις κοτύλαις μεγάλαις ἔγχεον ἐς σφέτερον
 δέμας οὐδένα κόσμον, 
 ἔρωτι βιαζόμεναι μέλανος οἴνου ἀκράτου. 
 Σιληνὸς καὶ Κλείταρχος ἔτι τε Ζηνόδοτος τὴν
 κύλικα· 
 πάντῃ δ’ ἀμφὶ νέκυν κοτυλήρυτον ἔρρεεν αἷμα ( Il. 21.34 ). 
 καί ( Zenob. 5, 71 )· 
 πολλὰ μεταξὺ πέλει κοτύλης καὶ χείλεος ἄκρου. 
 Σιμάριστος δὲ τὸ λεπτὸν ποτήριον οὕτως καλεῖσθαι.
 Διόδωρος δὲ τὸν παρά τισι κότυλον κοτύλην ὠνομακέναι τὸν
 ποιητήν ( Od. 15.312 )
 ‘πύρνον καὶ κοτύλην.’ ὃν κύλικα μὲν οὐκ εἶναι, οὐ γὰρ ἔχειν
 ὦτα, παραπλήσιον δ’ ὑπάρχειν λουτηρίῳ βαθεῖ, ποτηρίου δὲ
 εἶδος εἶναι. δύνασθαι δὲ καὶ τὸν παρὰ τοῖς Αἰτωλοῖς καί
 τισι τῶν Ἰώνων λεγόμενον κότυλον, ὃν ὅμοιον ὄντα τῷ
 προειρημένῳ ἓν οὖς ἔχειν. μνημονεύει δ’ αὐτοῦ Κράτης ἐν
 Παιδιαῖς ( I 138 K ) καὶ Ἕρμιππος ἐν Θεοῖς
 ( ib. 232 ). Ἀθηναῖοι δὲ μέτρον τι καλοῦσι
 κοτύλην. Θουκυδίδης ( 7, 87 )· ‘ἐδίδοσαν μὲν
 αὐτῶν ἑκάστῳ ἐπὶ ὀκτὼ μῆνας κοτύλην ὕδατος καὶ δύο κοτύλας
 σίτου.’ Ἀριστοφάνης Προάγωνι ( I 511 K )· 
 ὃ δ’ ἀλφίτων .. πριάμενος τρεῖς χοίνικας 
 κοτύλης δεούσας εἴκοσ’ ἀπολογίζεται. 
 
 Ἀπολλόδωρος δὲ ποτηρίου τι γένος ὑψηλὸν καὶ
 ἔγκοιλον. πᾶν δὲ τὸ κοῖλον κοτύλην, φησίν, ἐκάλουν οἱ
 παλαιοί, ὡς καὶ τὸ τῶν χειρῶν κοῖλον· ὅθεν καὶ κοτυλήρυτον
 αἷμα τὸ ἀμφοτέραις ταῖς χερσὶν ἀρυσθῆναι δυνάμενον. καὶ ἐν
 κοτύλῃ δέ τις παιδιὰ καλεῖται, ἐν ᾗ κοιλάναντες τὰς χεῖρας
 δέχονται τὰ γόνατα τῶν νενικηκότων οἱ νενικημένοι καὶ
 βαστάζουσιν αὐτούς. Διόδωρος δ’ ἐν Ἰταλικαῖς Γλώσσαις καὶ
 Ἡράκλειτος, ὥς φησι Πάμφιλος, τὴν κοτύλην καλεῖσθαι καὶ
 ἡμίναν, παρατιθέμενος Ἐπιχάρμου ( p. 296 L )·
 
 καὶ πιεῖν ὕδωρ διπλάσιον χλιαρόν, ἡμίνας δύο. 
 καὶ Σώφρων ( fr. 5 Bo )· ‘κατάστρεψον,
 τέκνον, τὰν ἡμίναν.’ κοτυλίσκην δ’ εἴρηκε Φερεκράτης ἐν
 Κοριαννοῖ ( I 165 fr. 69 )· 
 τὴν κοτυλίσκην μηδαμῶς. 
 Ἀριστοφάνης ἐν Ἀχαρνεῦσι ( 459 )·
 
 κοτυλίσκιον τὸ χεῖλος ἀποκεκρουμένον. 
 κοτύλη δὲ καλεῖται καὶ ἡ τοῦ ἰσχίου κοιλότης, καὶ
 αἱ τοῦ πολύποδος ἐν ταῖς πλεκτάναις ἐπιφύσεις παραγώγως
 κοτυληδόνες. καὶ τὰ κύμβαλα δ’ Αἰσχύλος ἐν Ἠδωνοῖς κοτύλας
 εἴρηκεν ( fr. 57, 6 N )· 
 ὃ δὲ χαλκοδέτοις κοτύλαις ὀτοβεῖ. 
 Μαρσύας δέ φησι τὸ ἐν τῷ ἰσχίῳ ὀστοῦν καλεῖσθαι
 ἄλεισον καὶ κύλικα. κοτυλίσκος δὲ καλεῖται ὁ ἱερὸς τοῦ Διονύσου κρατηρίσκος, καὶ οἷς χρῶνται
 οἱ μύσται, ὡς Νίκανδρός φησιν ὁ Θυατειρηνὸς παρατιθέμενος
 τὸ ἐκ Νεφελῶν Ἀριστοφάνους ( I 491 K )· 
 μηδὲ στέψω κοτυλίσκον. 
 Σιμμίας δὲ ἀποδίδωσι τὴν κοτύλην ἄλεισον.

ΚΟΤΤΑΒΙΣ. Ἁρμόδιος ὁ Λεπρεάτης ἐν τῷ περὶ τῶν κατὰ
 Φιγάλειαν Νομίμων ( FHG IV 411 ) διεξιὼν περὶ
 τῶν ἐπιχωρίων δείπνων γράφει καὶ ταῦτα· ‘καθαγισάντων ταῦτα
 ἐν κεραμέᾳ κοτταβίδι πιεῖν ἑκάστῳ μικρόν, καὶ ὁ προσφέρων
 ἂν εἶπεν ‘εὐδειπνίας’. Ἡγήσανδρος δ’ ὁ Δελφὸς ἐν
 Ὑπομνήμασιν, ὧν ἀρχὴ ‘ἐν τῇ ἀρίστῃ πολιτείᾳ,’ φησίν
 ( FHG IV 419 )· ‘ὁ καλούμενος κότταβος
 παρῆλθεν εἰς τὰ συμπόσια καὶ περὶ Σικελίαν, ὥς φησιν
 Δικαίαρχος ( FHG II 247 ), πρῶτον εἰσαγαγόντων.
 τοσαύτη δὲ ἐγένετο σπουδὴ περὶ τὸ ἐπιτήδευμα ὥστε εἰς τὰ
 συμπόσια παρεισφέρειν ἆθλα κοτταβεῖα καλούμενα. εἶτα
 κύλικες αἱ πρὸς τὸ πρᾶγμα χρήσιμαι μάλιστ’ εἶναι δοκοῦσαι
 κατεσκευάζοντο, καλούμεναι κοτταβίδες. πρὸς δὲ τούτοις
 οἶκοι κατεσκευάζοντο κυκλοτερεῖς, ἵνα πάντες εἰς τὸ μέσον
 τοῦ κοττάβου τεθέντος ἐξ ἀποστήματος ἴσου καὶ τόπων ὁμοίων
 ἀγωνίζοιντο περὶ τῆς νίκης. οὐ γὰρ μόνον ἐφιλοτιμοῦντο
 βάλλειν ἐπὶ τὸν σκοπόν, ἀλλὰ καὶ καλῶς ἕκαστα αὐτῶν. ἔδει
 γὰρ εἰς τὸν ἀριστερὸν ἀγκῶνα ἐρείσαντα καὶ τὴν δεξιὰν
 ἀγκυλώσαντα ὑγρῶς ἀφεῖναι τὴν λάταγα· οὕτω γὰρ ἐκάλουν τὸ
 πῖπτον ἐκ τῆς κύλικος ὑγρόν· ὥστε ἔνιοι μεῖζον ἐφρόνουν ἐπὶ
 τῷ καλῶς κοτταβίζειν τῶν ἐπὶ τῷ
 ἀκοντίζειν μέγα φρονούντων.’

ΚΡΑΤΑΝΙΟΝ. μήποτε τὸ νῦν καλούμενον κρανίον ἔκπωμα οὕτως
 ὠνόμαζον οἱ ἀρχαῖοι. Πολέμων γοῦν ἢ ὅστις ἐστὶν ὁ ποιήσας
 τὸν ἐπιγραφόμενον Ἑλλαδικὸν περὶ τοῦ ἐν Ὀλυμπίᾳ λέγων
 Μεταποντίνων ναοῦ γράφει καὶ ταῦτα ( fr. 22
 Pr )· ‘ναὸς Μεταποντίνων, ἐν ᾧ φιάλαι ἀργυραῖ
 ρλβʹ , οἰνοχόαι ἀργυραῖ βʹ ,
 ἀποθυστάνιον ἀργυροῦν, φιάλαι γʹ ἐπίχρυσοι. ναὸς
 Βυζαντίων, ἐν ᾧ Τρίτων κυπαρίσσινος ἔχων κρατάνιον
 ἀργυροῦν, σειρὴν ἀργυρᾶ, καρχήσια βʹ ἀργυρᾶ,
 κύλιξ ἀργυρᾶ, οἰνοχόη χρυσῆ, κέρατα δύο. ἐν δὲ τῷ ναῷ τῆς
 Ἥρας τῷ παλαιῷ φιάλαι ἀργυραῖ λʹ , κρατάνια
 ἀργυρᾶ βʹ , χύτρος ἀργυροῦς, ἀποθυστάνιον
 χρυσοῦν, κρατὴρ χρυσοῦς, Κυρηναίων ἀνάθημα, βατιάκιον
 ἀργυροῦν.’ 
 ΚΡΟΥΝΕΙΑ. Ἐπιγένης Μνηματίῳ ( II 418
 K )· 
 κρατῆρες, κάδοι, 
 ὁλκεῖα, κρουνεῖ᾽. Β. ἔστι γὰρ κρουνεῖα; Α. ναί. 
 ΚΥΑΘΙΣ, κοτυλῶδες ἀγγεῖον. Σώφρων ἐν τῷ
 ἐπιγραφομένῳ μίμῳ ‘Γυναῖκες αἳ τὰν θεὸν φαντὶ ἐξελᾶν’
 ( fr. 2 Bo )· ‘ὑποκατώρυκται δὲ ἐν κυαθίδι
 τρικτὺς ἀλεξιφαρμάκων.’

ΚΥΛΙΞ. Φερεκράτης Δουλοδιδασκάλῳ ( I 156
 K )· 
 νυνὶ δ’ ἀπόνιζε τὴν κύλικα δώσων πιεῖν, 
 ἔγχει τ’ ἐπιθεὶς τὸν ἡθμόν. 
 ταῦτα δ’ ἐστὶ κεράμεα ποτήρια καὶ λέγεται ἀπὸ τοῦ
 κυλίεσθαι τῷ τροχῷ· ἀφ’ ὧν καλεῖται τό τε κυλικεῖον, ἐν ᾧ τίθεται τόπῳ τὰ ποτήρια, κἂν ἀργυρᾶ
 τυγχάνῃ ὄντα, καὶ τὸ κυλικηγορεῖν, ὅταν ἐπὶ τῇ κύλικί τις
 ἀγορεύῃ. Ἀθηναῖοι δὲ καὶ τὴν ἰατρικὴν πυξίδα καλοῦσι
 κυλιχνίδα διὰ τὸ τῷ τόρνῳ κεκυλίσθαι. ἐγένοντο δ’ ἐπίσημοι
 κύλικες αἵ τε Ἀργεῖαι καὶ αἱ Ἀττικαί. καὶ τῶν μὲν Ἀττικῶν
 μνημονεύει Πίνδαρος ἐν τοῖσδε ( fr. 124 B )·
 
 ὦ Θρασύβουλ᾽, ἐρατᾶν ὄχημ’ ἀοιδᾶν 
 τοῦτό τοι πέμπω μεταδόρπιον. ἐν ξυνῷ κεν
 εἴη 
 συμπόταισίν τε γλυκερὸν 
 καὶ Διωνύσοιο καρπῷ καὶ κυλίκεσσιν Ἀθηναίαισι 
 κέντρον ... 
 αἱ δ’ Ἀργεῖαι δοκοῦσι καὶ τὸν τύπον ἔχειν διάφορον
 πρὸς τὰς Ἀττικάς. φοξαὶ γοῦν ἦσαν τὸ χεῖλος, ὡς Σιμωνίδης
 φησὶν ὁ Ἀμόργιος ( fr. 27 B4 )· 
 αὐτὴ δὲ φοξίχειλος Ἀργείη κύλιξ , 
 ἡ εἰς ὀξὺ ἀνηγμένη, οἷοί εἰσιν οἱ ἄμβικες
 καλούμενοι. τὸ γὰρ φοξὸν ἐπὶ τούτου τάττουσι, καθότι Ὅμηρος
 ἐπὶ τοῦ Θερσίτου ( B 219 )· 
 φοξὸς ἔην κεφαλήν. 
 καὶ ἔστιν οἷον φαοξός, ὁ πρὸς τὰ φάη ὀξὺς
 ὁρώμενος.

διάφοροι δὲ κύλικες γίνονται καὶ ἐν τῇ τοῦ συσσίτου ἡμῶν
 Ἀθηναίου πατρίδι Ναυκράτει. εἰσὶν γὰρ φιαλώδεις μέν, οὐ
 κατὰ τόρνον, ἀλλ’ ὥσπερ δακτύλῳ πεποιημέναι, καὶ ἔχουσιν
 ὦτα τέσσαρα, πυθμένα εἰς πλάτος ἐκτεταμένον (πολλοὶ δ’ ἐν
 τῇ Ναυκράτει κεραμεῖς ἀφ’ ὧν καὶ ἡ πλησίον τῶν κεραμείων
 πύλη Κεραμικὴ καλεῖται) καὶ βάπτονται
 εἰς τὸ δοκεῖν εἶναι ἀργυραῖ. ἐπαινοῦνται δὲ καὶ αἱ Χῖαι
 κύλικες, ὧν μνημονεύει Ἕρμιππος ἐν Στρατιώταις ( I 240
 K )· 
 Χία δὲ κύλιξ ὑψοῦ κρέμαται 
 περὶ πασσαλόφιν. 
 Γλαύκων δ’ ἐν ταῖς Γλώσσαις Κυπρίους φησὶ τὴν
 κοτύλην κύλικα καλεῖν. Ἑρμῶναξ δ’ ἐν Συνωνύμοις οὕτως
 γράφει· ‘ἄλεισον, ποτήριον, κύπελλον, ἄμφωτις, σκύφος,
 κύλιξ, κώθων, καρχήσιον, φιάλη.’ Ἀχαιὸς δὲ ὁ Ἐρετριεὺς ἐν
 Ἀλκμαίωνι ἀντὶ τοῦ κύλικες παραγώγως κυλιχνίδας εἴρηκε διὰ
 τούτων ( fr. 14 N )· 
 ἀλλ’ ὡς τάχιστα μέλανα δεῦρ’ ἀμνὸν φέρειν 
 κοινόν τε χρὴ κρατῆρα καὶ κυλιχνίδας. 
 καὶ Ἀλκαῖος ( fr. 41 B4 ) ἐν τῷ
 .. · 
 πίνωμεν· τί τὰ λύχν’ ὀμμένομεν; δάκτυλος ἁμέρα. 
 κὰδ δ’ ἄειρε κυλίχναις μεγάλαις, αιταποικιλλις. 
 οἶνον γὰρ Σεμέλας καὶ Διὸς υἱὸσ 
 λαθικαδέα 
 ἀνθρώποισιν ἔδωκ᾽. ἔγχεε κέρναις ἕνα καὶ
 δύο 
 πλέαις κὰκ κεφαλᾶς . 
 καὶ ἐν τῷ δεκάτῳ ( fr. 43 )· 
 λάταγες ποτέονται κυλιχνᾶν ἀπὸ Τηιᾶν, 
 ὡς διαφόρων γινομένων καὶ ἐν Τέῳ κυλίκων.

Φερεκράτης Κοριαννοῖ ( I 164 K )· 
 ἐκ τοῦ βαλανείου γὰρ δίεφθος ἔρχομαι, 
 ξηρὰν ἔχουσα τὴν φάρυγα. Β. δώσω πιεῖν. 
 
 Α. γλίσχρον γέ μοὐστὶ τὸ σίαλον νὴ τὼ θεώ. 
 Β. εἰ λάβω κυρισοι τὴν κυλίσκην; Α. μηδαμῶς 
 μικράν γε. κινεῖται γὰρ εὐθύς μοι χολή, 
 ἐξ οὗπερ ἔπιον ἐκ τοιαύτης φάρμακον. 
 εἰς τὴν ἐμὴν νῦν ἔγχεον τὴν μείζονα. 
 ὅτι δὲ μεγάλοις ποτηρίοις αἱ γυναῖκες ἐχρῶντο ὁ
 αὐτὸς εἴρηκε Φερεκράτης ἐν Τυραννίδι διὰ τούτων ( ib.
 187 )· 
 εἶτ’ ἐκεραμεύσαντο τοῖς μὲν ἀνδράσιν ποτήρια 
 πλατέα, τοίχους οὐκ ἔχοντ᾽, ἀλλ’ αὐτὸ τοὔδαφος
 μόνον, 
 κοὐχὶ χωροῦντ’ οὐδὲ κόγχην, ἐμφερῆ γευστηρίοις· 
 σφίσι δέ γ᾽ αὐταῖσιν βαθείας κύλικας ὥσπερ
 ὁλκάδας 
 οἰναγωγούς, περιφερεῖς, λεπτάς, μέσας,
 γαστροιίδας, 
 οὐκ ἀβούλως, ἀλλὰ πόρρωθεν κατεσκευασμέναι 
 αὔθ’ ὅπως ἀνεκλογίστως πλεῖστος οἶνος ἐκποθῇ. 
 εἶθ’ ὅταν τὸν οἶνον αὐτὰς αἰτιώμεθ’ ἐκπιεῖν, 
 λοιδοροῦνται κὠμνύουσι μὴ ᾽κπιεῖν ἀλλ’ ἢ μίαν. 
 ἣ δὲ κρείττων ἡ μί’ ἐστὶ χιλίων ποτηρίων.

ΚΥΜΒΙΑ τὰ κοῖλα ποτήρια καὶ μικρὰ Σιμάριστος. Δωρόθεος δέ·
 ‘γένος ποτηρίων βαθέων τὰ κυμβία καὶ ὀρθῶν, πυθμένα μὴ
 ἐχόντων μηδὲ ὦτα.’ Πτολεμαῖος δὲ ὁ τοῦ Ἀριστονίκου τὰ κυφά.
 Νίκανδρος δ’ ὁ Θυατειρηνὸς τὸ χωρὶς ὠτίων ποτήριον
 ὠνομακέναι Θεόπομπον ἐν Μήδῳ ( I 741 K ).
 Φιλήμων Φάσματι ( II 502 K )· 
 
 ἐπεὶ δ’ ἡ Ῥόδη 
 κυμβίον ἀκράτου κατασέσειχ’ ὑμᾶς ἄνω. 
 Διονύσιος δ’ ὁ Σάμιος ἐν ἕκτῳ περὶ τοῦ Κύκλου
 ( FHG II 10 ) τὸ αὐτὸ οἴεται εἶναι κισσύβιον
 καὶ κυμβίον. φησὶ γὰρ ὡς Ὀδυσσεὺς πληρώσας κυμβίον ἀκράτου
 ὤρεξε τῷ Κύκλωπι. οὐκ ἔστι δὲ μικρὸν τὸ διδόμενον αὐτῷ
 κισσύβιον παρ’ Ὁμήρῳ ( Od.
 9.346 )· οὐ γὰρ ἂν τρὶς πιὼν μέγιστος ὢν τὸ σῶμα
 ταχέως ἂν ὑπὸ τῆς μέθης κατηνέχθη. τοῦ κυμβίου μνημονεύει
 καὶ Δημοσθένης ἐν τῷ κατὰ Μειδίου ( 158 )
 ἀκολουθεῖν αὐτῷ φάσκων ῥυτὰ καὶ κυμβία. καὶ πάλιν ἐν
 τῷ αὐτῷ ( 133 )· ‘ἐπ’ ἀστράβης δὲ ὀχούμενος
 ἐξ Ἀργούρας τῆς Εὐβοίας, χλανίδας δ’ ἐπ’ ὄχου καὶ κυμβία
 καὶ κάδους ἔχων, ὧν ἐπελαμβάνοντο οἱ
 πεντηκοστολόγοι.‘ καὶ ἐν τῷ κατὰ Εὐέργου καὶ
 Μνησιβούλου ( 58 ). φησὶ δὲ Δίδυμος ὁ
 γραμματικὸς ( p. 75 Schm ) ἐπίμηκες εἶναι τὸ
 ποτήριον καὶ στενὸν τῷ σχήματι, παρόμοιον πλοίῳ ὃ
 καλεῖται κύμβη . καὶ Ἀναξανδρίδης ἐν Ἀγροίκοις
 ( II 136 K )· 
 μεγάλ’ ἴσως ποτήρια 
 προπινόμενα καὶ μέστ’ ἀκράτου κυμβία 
 ἐκάρωσεν ὑμᾶς. Β. ἀνακεχαίτικεν μὲν οὖν. 
 Ἄλεξις Ἱππεῖ ( II 328 K )· 
 
 τά τε κυμβία 
 ἆρ᾽ ἦν πρόσωπ’ ἔχοντα χρυσᾶ παρθένων; 
 Β. νὴ τὸν Δί᾽, ἦν γάρ. Α. ὦ τάλαιν’ ἐγὼ κακῶν.

Ἐρατοσθένης δ’ ἐν τῇ πρὸς Ἀγήτορα τὸν Λάκωνα Ἐπιστολῇ
 ( p. 201 Bernh ) ὡς κυαθῶδες ἀγγεῖον τὸ
 κυμβίον παραδίδωσι γράφων οὕτως· ‘θαυμάζουσι δὲ οἱ αὐτοὶ
 καὶ πῶς κύαθον μὴ κεκτημένος, ἀλλὰ κυμβίον μόνον, φιάλην
 προσεκέκτητο. δοκεῖ δή μοι τὸ μὲν τῆς τῶν ἀνθρώπων χρείας
 ἕνεκα, τὸ δὲ τῆς τῶν θεῶν τιμῆς εἰς τὴν κτῆσιν
 παρειληφέναι. κυάθῳ μὲν οὖν οὐδὲν ἐχρῶντο τότε οὐδὲ κοτύλῃ.
 κρατῆρα γὰρ ἵστασαν τοῖς θεοῖς, οὐκ ἀργυροῦν οὐδὲ
 λιθοκόλλητον, ἀλλὰ γῆς Κωλιάδος γῆς . τοῦτον δ᾽
 ὁσάκις ἐπί τι πληρώσαιεν, ἀποσπείσαντες τοῖς θεοῖς ἐκ τῆς
 φιάλης ᾠνοχόουν ἐφεξῆς, τὸν νεοκρᾶτα βάπτοντες τῷ κυμβίῳ,
 καθὰ καὶ νῦν παρ’ ὑμῖν ποιοῦσιν ἐν τοῖς φιδιτίοις. εἰ δέ
 ποτε πλεῖον πιεῖν βουληθεῖεν, προσπαρετίθεσαν τοὺς
 καλουμένους κοτύλους, κάλλιστα καὶ εὐποτώτατα ἐκπωμάτων.
 ἦσαν δὲ καὶ οὗτοι τῆς αὐτῆς κεραμείας.’ ὅταν δ’ Ἔφιππος ἐν
 Ἐφήβοις λέγῃ ( II 255 K )· 
 οὐ κύλικας ἐπὶ τὰ δεῖπνα Χαιρήμων φέρει, 
 οὐ κυμβίοισι πεπολέμηκ’ Εὐριπίδης, 
 οὐ τὸν τραγικὸν λέγει ποιητήν, ἀλλά τινα ὁμώνυμον
 αὐτῷ, ἤτοι φίλοινόν τινα ἢ αἰτίαν ἔχοντα οὐ χρηστήν, ὥς
 φησιν Ἀντίοχος ὁ Ἀλεξανδρεὺς ἐν τῷ περὶ τῶν ἐν τῇ μέσῃ
 κωμῳδίᾳ κωμῳδουμένων Ποιητῶν. τὸ γὰρ 
 ἐπάγεσθαι κατὰ τὰς ἑστιάσεις κυμβία καὶ δοκεῖν τούτοις
 διαμάχεσθαι εἰς ἑκάτερα τείνει. μνημονεύει δ’ αὐτοῦ καὶ
 Ἀναξανδρίδης ἐν Νηρηίσιν ( ib. 146 )· 
 δὸς δὴ τὸν χόα 
 αὐτῷ σύ, Κῶμε, καὶ τὸ κυμβίον φέρων· 
 Εὐριπίδης τις σήμερον γενήσεται. 
 καὶ Ἔφιππος ἐν Ὁμοίοις ἢ Ὀβελιαφόροις ( ib.
 259 ) 
 Διονυσίου δὲ δράματ’ ἐκμαθεῖν δέοι 
 καὶ Δημοφῶντος, ἅττ’ ἐποίησεν εἰς Κότυν, 
 ῥήσεις τε κατὰ δεῖπνον Θεόδωρός μοι λέγοι, 
 Λάχητί τ’ οἰκήσαιμι τὴν ἑξῆς θύραν, 
 κυμβία τε παρέχοιμ’ ἑστιῶν Εὐριπίδῃ. 
 ὅτι δὲ καὶ πλοῖον ἡ κύμβη Σοφοκλῆς ἐν Ἀνδρομέδᾳ
 φησίν ( fr. 123 N )· 
 ἵπποισιν ἢ κύμβαισι ναυστολεῖς χθόνα; 
 κύββα ποτήριον Ἀπολλόδωρος Παφίους.

ΚΥΠΕΛΛΟΝ. τοῦτο πότερόν ἐστιν ταὐτὸν τῷ ἀλείσῳ καὶ τῷ δέπαι
 καὶ μόνον ὀνόματι διαλλάσσει — 
 τοὺς μὲν ἄρα χρυσέοισι κυπέλλοις υἷες Ἀχαιῶν 
 δειδέχατ’ ἄλλοθεν ἄλλος ἀνασταδόν ( Il. 9.670 ) — 
 ἢ διάφορος ἦν ὁ τύπος καὶ οὐχ ὥσπερ τὸ δέπας καὶ
 τὸ ἄλεισον ἀμφικύπελλον, οὕτω δὲ καὶ τοῦτο,
 κυφὸν δὲ μόνον; ἀπὸ γὰρ τῆς κυφότητος τὸ κύπελλον, ὥσπερ
 καὶ τὸ ἀμφικύπελλον, ἢ ὅτι
 παραπλήσιον ἦν ταῖς πέλλαις, συνηγμένον μᾶλλον εἰς τὴν
 κυφότητα· ἢ ἀμφικύπελλα οἷον ἀμφίκυρτα ἀπὸ τῶν ὤτων, διὰ τὸ
 τοιαῦτα εἶναι τῇ κατασκευῇ. φησὶ γὰρ καὶ ὁ ποιητής · 
 Od. 23.10 
 
 ἦτοι ὃ καλὸν ἄλεισον ἀναιρήσεσθαι
 ἔμελλεν 
 χρύσεον ἄμφωτον. 
 
 Ἀντίμαχος δ’ ἐν εʹ Θηβαίδος ( fr.
 20 )· 
 πᾶσιν δ’ ἡγεμόνεσσιν ἐποιχόμενοι κήρυκες 
 χρύσεα καλὰ κύπελλα τετυγμένα νωμήσαντο. 
 Σιληνὸς δέ φησι· ‘κύπελλα ἐκπώματα σκύφοις ὅμοια,
 ὡς καὶ Νίκανδρος ὁ Κολοφώνιος ( fr. 140 Sch ),
 ... ‘κύπελλα δ’ ἔνειμε συβώτης ( 
 Od. 20.253 ).’ Εὔμολπος δὲ ποτηρίου γένος, ἀπὸ τοῦ
 κυφὸν εἶναι. Σιμάριστος δὲ τὸ δίωτον ποτήριον Κυπρίους, τὸ
 δὲ δίωτον καὶ τετράωτον Κρῆτας. Φιλητᾶς δὲ ( fr. 48
 Bach ) Συρακοσίους κύπελλα καλεῖν τὰ τῆς μάζης καὶ
 τῶν ἄρτων ἐπὶ τῆς τραπέζης καταλείμματα. 
 ΚΥΜΒΗ. Φιλήμων ἐν ταῖς Ἀττικαῖς Φωναῖς κύλικος εἶδος.
 Ἀπολλόδωρος δ’ ἐν τῷ περὶ Ἐτυμολογιῶν Παφίους τὸ ποτήριον
 καλεῖν κύββα.

ΚΩΘΩΝ Λακωνικὸν ποτήριον, οὗ μνημονεύει Ξενοφῶν ἐν
 αʹ Κύρου Παιδείας ( c. 2, 8 ).
 Κριτίας δ’ ἐν Λακεδαιμονίων Πολιτείᾳ γράφει οὕτως
 ( FHG II 68 )· ‘χωρὶς δὲ τούτων τὰ σμικρότατα
 ἐς τὴν δίαιταν, ὑποδήματα ἄριστα Λακωνικὰ καὶ 
 ἱμάτια φορεῖν ἥδιστα καὶ χρησιμώτατα· κώθων Λακωνικός,
 ἔκπωμα ἐπιτηδειότατον εἰς στρατείαν καὶ εὐφορώτατον ἐν
 γυλιῷ. οὗ δὲ ἕνεκα στρατιωτικόν,
 πολλάκις ἀνάγκη ὕδωρ πίνειν οὐ καθαρόν. πρῶτον μὲν οὖν τὸ
 μὴ λίαν κατάδηλον εἶναι τὸ πόμα· εἶτα ἄμβωνας ὁ κώθων ἔχων
 ὑπολείπει τὸ οὐ καθαρὸν ἐν αὑτῷ.’ καὶ Πολέμων δ’ ἐν τῇ ..
 τῶν πρὸς Ἀδαῖον καὶ Ἀντίγονον, ὅτι κεραμέοις ἀγγείοις
 ἐχρῶντο οἱ Λακεδαιμόνιοι γράφει οὕτως ( fr. 61
 Pr )· ‘ἀλλὰ μὴν ὅτι ἀρχαικὸν ἦν τὸ τοιοῦτον
 δὲ τῆς ἀγωγῆς γένος .... ὃ καὶ νῦν δρᾶται
 παρά τισι τῶν Ἑλλήνων· ἐν Ἄργει μὲν ἐν ταῖς δημοσίαις
 θοίναις, ἐν Λακεδαίμονι δὲ κατὰ τὰς ἑορτάς, ἔν τε τοῖς
 ἐπινικίοις καὶ τοῖς γάμοις τῶν παρθένων, πίνουσιν ἐκ
 κεραμέων ποτηρίων· ἐν δὲ τοῖς ἄλλοις συμποσίοις καὶ
 φιδιτίοις ἐν πιθάκναις ...’ μνημονεύει αὐτοῦ καὶ Ἀρχίλοχος
 ἐν Ἐλεγείοις ὡς ποτηρίου οὕτως ( fr. 4 B4 )·
 
 ἀλλ’ ἄγε σὺν κώθωνι θοῆς διὰ σέλματα νηὸς 
 φοίτα καὶ κοίλων πώματ’ ἄφελκε κάδων, 
 ἄγρει δ’ οἶνον ἐρυθρὸν ἀπὸ τρυγός· οὐδὲ γὰρ ἡμεῖς 
 νήφειν ἐν φυλακῇ τῇδε δυνησόμεθα, 
 ὡς τῆς κύλικος λεγομένης κώθωνος. Ἀριστοφάνης
 Ἱππεῦσιν ( 599 )· 
 εἰς τὰς ἱππαγωγοὺς εἰσεπήδων ἀνδρικῶς 
 πριάμενοι κώθωνας, οἳ δὲ σκόροδα καὶ κρόμμυα. 
 Ἡνίοχος Γοργόσι ( II 431 K )· 
 
 πιεῖν πιεῖν τις ἐγχείτω λαβὼν 
 πυριγενῆ κυκλοτερῆ βραχύωτον παχύστομον 
 κώθωνα παῖδα φάρυγος. 
 Θεόπομπος Στρατιώτισιν ( I 747 K )·
 
 ἐγὼ γὰρ ἂν κώθωνος ἐκ στρεψαύχενος 
 πίοιμι τὸν τράχηλον ἀνακεκλασμένη; 
 Ἄλεξις Ἐρίθοις ( II 363 K )· 
 εἶτα τετρακότυλον ἐπεσόβει κώθωνά μοι, 
 παλαιὸν οἴκων κτῆμα ( Eur. Med. 48 ). 
 ἀπὸ δὲ τοῦ ποτηρίου τούτου καὶ ἀκρατοκώθωνας
 καλοῦσι τοὺς πλέονα ἄκρατον σπῶντας, ὡς Ὑπερείδης ἐν τῷ
 κατὰ Δημοσθένους ( p. 23 ed. Bl ). Καλλίξεινος
 δ’ ἐν τετάρτῳ περὶ Ἀλεξανδρείας ἀναγράφων τὴν τοῦ
 Φιλαδέλφου πομπὴν καὶ καταλέγων πολλὰ ἐκπώματα γράφει καὶ
 τάδε ( cf. V p. 199 f )· ‘κώθωνες διμέτρητοι
 βʹ .’ —

περὶ δὲ τοῦ κωθωνίζεσθαι καὶ ὅτι χρήσιμός ἐστι διὰ χρόνου ὁ
 κωθωνισμὸς Μνησίθεος ὁ Ἀθηναῖος ἰατρὸς ἐν τῇ περὶ
 Κωθωνισμοῦ ἐπιστολῇ φησιν οὕτως· ‘συμβαίνει τοὺς μὲν πολὺν
 ἄκρατον ἐν ταῖς συνουσίαις πίνοντας μεγάλα βλάπτεσθαι καὶ
 τὸ σῶμα καὶ τὴν ψυχήν. τὸ μέντοι κωθωνίζεσθαι διά τινων
 ἡμερῶν δοκεῖ μοι ποιεῖν τινα καὶ τοῦ σώματος κάθαρσιν καὶ
 τῆς ψυχῆς ἄνεσιν. γίγνονται γάρ τινες ἡμῖν ἐκ τῶν καθ᾽
 ἡμέραν συμποσίων ἐπιπόλαιοι δριμύτητες· ταύταις οὖν ἐστι
 τῶν μὲν πόρων οἰκειότατος ὁ διὰ τῆς
 οὐρήσεως, τῶν δὲ καθάρσεων ἡ διὰ τῶν κωθωνισμῶν πρέπει
 μάλιστα. κατανίζεται γὰρ τὸ σῶμα τοῖς οἴνοις· ὑγρὸν γὰρ καὶ
 θερμὸν ὁ οἶνος· τὸ δὲ ἀφ’ ἡμῶν διηθούμενον οὖρόν ἐστιν
 δριμύ. τὰ γοῦν ἱμάτια τούτῳ χρώμενοι ῥύμματι πλύνουσιν οἱ
 γναφεῖς. τρία δὲ παραφύλαττε ὅταν κωθωνίζῃ· μὴ πονηρὸν
 οἶνον πίνειν μηδὲ ἄκρατον μηδὲ τραγηματίζεσθαι ἐν τοῖς
 κωθωνισμοῖς. ὅταν δ’ ἱκανῶς ἔχῃς ἤδη, μὴ κοιμῶ πρὶν ἂν
 ἐμέσῃς πλέον ἢ ἔλαττον. εἶτα ἐὰν μὲν ἐμέσῃς ἱκανῶς,
 ἀναπαύου μικρὸν περιχεάμενος· ἐὰν δὲ μὴ δυνηθῇς ἱκανῶς
 κενῶσαι σαυτόν, πλείονι χρῆσαι τῷ λουτρῷ καὶ εἰς τὴν πύελον
 κατακλίθητι σφόδρα εἰς θερμὸν ὕδωρ.’ — Πολέμων δ’ ἐν πέμπτῳ
 τῶν πρὸς Ἀδαῖον καὶ Ἀντίγονόν φησι ( fr. 60
 Pr )· ‘Διόνυσος τέλειος καθήμενος ἐπὶ πέτρας· ἐξ
 εὐωνύμων δ’ αὐτοῦ Σάτυρος φαλακρός, ἐν τῇ δεξιᾷ κώθωνα
 μόνωτον ῥαβδωτὸν κρατῶν.’

ΛΑΒΡΩΝΙΑ ἐκπώματος Περσικοῦ εἶδος ἀπὸ τῆς ἐν τῷ πίνειν
 λαβρότητος ὠνομασμένον. πλατὺ δ’ ἐστὶ τῇ κατασκευῇ καὶ
 μέγα· ἔχει δὲ καὶ ὦτα μεγάλα. Μένανδρος Ἁλιεῖ ( fr. 24
 K )· 
 εὐποροῦμεν, οὐδὲ μετρίως· ἐκ Κυίνδων χρυσίον, 
 Περσικαὶ στολαὶ δ’ ἐκεῖναι πορφυρᾶ τε στρώματα 
 ἔνδον ἔστ᾽, ἄνδρες, ποτηρίδια τορεύματα 
 κἀκτυπωμάτων πρόσωπα, τραγέλαφοι, λαβρώνια. 
 
 ἐν δὲ Φιλαδέλφοις ( fr. 503 K )· 
 ἤδη δ’ ἐπιχύσεις διάλιθοι, λαβρώνιοι, 
 Πέρσαι δ’ ἔχοντες μυιοσόβας ἑστήκεσαν. 
 Ἵππαρχος δ’ ἐν Θαίδι ( III 273 K )·
 
 ὁ λαβρώνιος δ’ ἔσθ’ οὗτος ὄρνις; Β. Ἡράκλεις, 
 ποτήριον χρυσοῦς διακοσίους ἄγον. 
 Α. ὢ περιβοήτου, φιλτάτη, λαβρωνίου. 
 Δίφιλος Τιθραύστῃ καὶ ἄλλα γένη καταλέγων ποτηρίων
 φησί ( II 568 K )· 
 πρίστις, τραγέλαφος, βατιάκη, λαβρώνιος. 
 ἀνδραποδιον δὴ ταῦθ᾽, ὁρᾷς, ἥκιστά γε, 
 ἐκπωμάτων δ’ ὀνόματα. Β. πρὸς τῆς Ἑστίας. 
 Α. ὁ λαβρώνιος χρυσῶν δέ, παῖδες, εἴκοσι. 
 Δίδυμος δ’ ὅμοιον εἶναί φησιν ( p. 75
 Schm ) αὐτὸ βομβυλιῷ ἢ βατιακίῳ.

ΛΑΚΑΙΝΑΙ κυλίκων εἶδος οὕτως λεγόμενον ἢ ἀπὸ τοῦ κεράμου,
 ὡς τὰ Ἀττικὰ σκεύη, ἢ ἀπὸ τοῦ σχήματος ἐπιχωριάσαντος ἐκεῖ,
 ὥσπερ .... αἱ Θηρίκλειαι λέγονται. Ἀριστοφάνης Δαιταλεῦσι
 ( I 446 K )· 
 Συβαρίτιδάς τ’ εὐωχίας, καὶ Χῖον ἐκ Λακαινᾶν 
 κυλίκων μέθυ ἡδέως καὶ φίλως.

ΛΕΠΑΣΤΗ. οἳ μὲν ὀξύνουσι τὴν τελευταίαν, ὡς καλή, οἳ δὲ
 παροξύνουσιν, ὡς μεγάλη. τοῦτο δὲ τὸ ποτήριον ὠνομάσθη ἀπὸ
 τῶν εἰς τὰς μέθας καὶ τὰς ἀσωτίας πολλὰ
 ἀναλισκόντων, οὓς λαφύκτας καλοῦμεν. κύλικες δ’ ἦσαν
 μεγάλαι. Ἀριστοφάνης Εἰρήνῃ ( 916 ) 
 τί δῆτ’ ἂν εἰ πίοις οἴνου κύλικα λεπαστήν; 
 ἀφ’ ἧς ἔστι λάψαι, τουτέστιν ἁθρόως πιεῖν,
 κατεναντίον τῷ λεγομένῳ βομβυλιῷ. φησὶν γάρ που ὁ αὐτός
 ( I 544 K )· 
 τὸ δ’ αἷμα λέλαφας τοὐμόν, ὦναξ δέσποτα, 
 οἷον ἅθρουν μ’ ἐξέπιες. ἐν δὲ Γηρυτάδῃ ( I
 432 K )· 
 ἦν δὲ 
 τὸ πρᾶγμ’ ἑορτή. περιέφερεν δ’ ἐν κύκλῳ λεπαστὴν 
 ἡμῖν ταχὺ προσφέρων παῖς ἐνέχει τε σφόδρα
 κυανοβενθῆ, 
 τὸ βάθος παρίστησιν ὁ κωμικὸς τοῦ ποτηρίου.
 Ἀντιφάνης δὲ ἐν Ἀσκληπιῷ ( II 28 K )· 
 τὴν δὲ γραῦν τὴν ἀσθενοῦσαν πάνυ πάλαι, τὴν
 βρυτικήν, 
 ῥίζιον τρίψας τι μικρὸν δελεάσας τε γεννικῇ 
 τὸ μέγεθος κοίλῃ λεπαστῇ, τοῦτ’ ἐποίησεν ἐκπιεῖν. 
 Φιλύλλιος Αὔγῃ ( I 783 K )· 
 πάντα γὰρ ἦν 
 μέστ’ ἀνδρῶν καὶ μειρακίων 
 πινόντων· ὁμοῦ δ’ ἄλλων 
 γρᾴδι’ ἦν μεγάλαισιν οἴνου χαίροντα λεπασταῖς. 
 Θεόπομπος Παμφίλῃ ( I 744 K )· 
 
 σπόγγος, λεκάνη, πτερόν, λεπαστὴ πάνυ πυκνή, 
 ἣν ἐκπιοῦσ’ ἄκρατον Ἀγαθοῦ Δαίμονος 
 τέττιξ κελαδεῖ. 
 καὶ ἐν Μήδῳ ( ib. 740 )· 
 ὥς ποτ’ ἐκήλησεν Καλλίστρατος υἷας Ἀχαιῶν, 
 κέρμα φίλον διαδούς, ὅτε συμμαχίαν ἐρέεινεν· 
 οἶον δ’ οὐ κήλησε δέμας λεπτὸν Ῥαδάμανθυν 
 Λύσανδρον κώθωνι, πρὶν αὐτῷ δῶκε λεπαστήν. 
 Ἀμερίας δέ φησι τὴν οἰνοχόην λεπαστὴν καλεῖσθαι.
 Ἀριστοφάνης δὲ ( p. 220 N ) καὶ Ἀπολλόδωρος
 γένος εἶναι κύλικος. Φερεκράτης Κραπατάλλοις ( I 171
 K )· 
 τῶν θεατῶν δ’ ὅστις ἂν 
 διψῇ, λεπαστὴν λαψάμενος μεστὴν ἐκχαρυβδίσαι. 
 Νίκανδρος δ’ ὁ Κολοφώνιός φησιν ( fr. 142
 Schn ) Δόλοπας οὕτω καλεῖν τὴν κύλικα. Λυκόφρων δ᾽
 ἐν τῷ θʹ περὶ Κωμῳδίας ( fr. 85
 Strecker ) παραθέμενος τὰ Φερεκράτους καὶ αὐτὸς
 εἶναί φησι γένος κύλικος τὴν λεπαστήν. Μόσχος δ’ ἐν
 ἐξηγήσει Ῥοδιακῶν Λέξεων κεραμεοῦν ἀγγεῖόν φησιν αὐτὸ
 εἶναι, ἐοικὸς ταῖς λεγομέναις πτωματίσιν, ἐκπεταλώτερον δέ.
 Ἀρτεμίδωρος δ’ ὁ Ἀριστοφάνειος ποτήριον ποιόν. Ἀπολλοφάνης
 δὲ Κρησί ( I 799 K )· 
 καὶ λεπαστά μ’ ἁδύοινος εὐφρανεῖ δι’ ἡμέρας. 
 Θεόπομπος Παμφίλῃ ( ib. 744 )· 
 
 λεπαστὴ μάλα συχνή, 
 ἣν ἐκπιοῦσ’ ἄκρατον Ἀγαθοῦ Δαίμονος 
 περίστατον βοῶσα τὴν κώμην ποεῖ. 
 Νίκανδρος δ’ ὁ Θυατειρηνὸς ‘κύλιξ, φησί, μείζων,’
 παρατιθέμενος Τηλεκλείδου ἐκ Πρυτάνεων ( I 215
 K )· 
 καὶ μελιχρὸν οἶνον ἕλκειν 
 ἐξ ἡδυπνόου λεπαστῆς. 
 Ἕρμιππος Μοίραις ( ib. 236 )· 
 ἂν ἐγὼ πάθω τι τήνδε τὴν λεπαστὴν ἐκπιών, 
 τῷ Διονύσῳ πάντα τἀμαυτοῦ δίδωμι χρήματα.

ΛΟΙΒΑΣΙΟΝ κύλιξ, ὥς φησι Κλείταρχος καὶ Νίκανδρος ὁ
 Θυατειρηνός .... ᾧ τὸ ἔλαιον ἐπισπένδουσι τοῖς ἱεροῖς,
 σπονδεῖον δὲ ᾧ τὸν οἶνον, καλεῖσθαι λέγων καὶ λοιβίδας τὰ
 σπονδεῖα ὑπὸ Ἀντιμάχου τοῦ Κολοφωνίου. 
 ΛΕΣΒΙΟΝ ὅτι ποτηρίου εἶδος, Ἡδύλος παρίστησιν ἐν
 Ἐπιγράμμασιν οὑτωσὶ λέγων· 
 ἡ διαπινομένη Καλλίστιον ἀνδράσι, θαῦμα 
 κοὐ ψευδές, νῆστις τρεῖς χόας ἐξέπιεν· 
 ἧς τόδε σοί, Παφίη, ζωραῖς μύρρῃσι θυωθὲν 
 κεῖται πορφυρέης Λέσβιον ἐξ ὑέλου. 
 ἣν σὺ σάου πάντως, ὡς καὶ πάντων ἀπ᾽
 ἐκείνης 
 σοὶ τοῖχοι γλυκερῶν σῦλα φέρωσι πόθων. 
 
 ΛΟΥΤΗΡΙΟΝ. Ἐπιγένης Μνηματίῳ ἐν τῷ τῶν ποτηρίων
 καταλόγῳ φησί ( II 418 K )· 
 κρατῆρες, κάδοι, 
 ὁλκεῖα, κρουνεῖ᾽. Β. ἔστι γὰρ κρουνεῖα; Α.
 ναί. 
 λουτήρι’ — ἀλλὰ τί καθ’ ἕκαστα δεῖ λέγειν; 
 ὄψει γὰρ αὐτός.

ΛΥΚΙΟΥΡΓΕΙΣ. φιάλαι τινὲς οὕτως καλοῦνται ἀπὸ Λύκωνος τοῦ
 κατεσκευασμένου, ὡς καὶ Κονώνειοι αἱ ὑπὸ Κόνωνος
 ποιηθεῖσαι. μνημονεύει τοῦ Λύκωνος Δημοσθένης ἐν
 τῷ περὶ τοῦ στεφάνου κἀν τῷ πρὸς Τιμόθεον ὑπὲρ
 χρέως λέγων οὕτως ( 31 )· ‘φιάλας Λυκιουργεῖς
 δύο.’ [ἐν δὲ τῷ πρὸς Τιμόθεον γράφει· ‘δίδωσιν ἀποθεῖναι τῷ
 Φορμίωνι μετὰ τῶν χρημάτων καὶ ἄλλας φιάλας Λυκιουργεῖς
 δύο.’ Ἡρόδοτος δ’ ἐν ζʹ ( c. 76 )
 ‘προβόλους δύο Λυκιουργίδας ἡμιεργέας’, ὅτι ἀκόντιά ἐστι
 πρὸς λύκων θήραν ἐπιτήδεια ἢ ἐν Λυκίᾳ
 εἰργασμένα.] ὅπερ ἐξηγούμενος Δίδυμος ὁ γραμματικὸς
 ( p. 314 Schm ) τὰς ὑπὸ Λυκίου φησὶ
 κατεσκευασμένας. ἦν δὲ οὗτος τὸ γένος Βοιώτιος ἐξ
 Ἐλευθερῶν, υἱὸς Μύρωνος τοῦ ἀνδριαντοποιοῦ, ὡς Πολέμων
 φησὶν ἐν αʹ περὶ Ἀκροπόλεως ( fr. 2
 Pr ). ἀγνοεῖ δ’ ὁ γραμματικὸς ὅτι τὸν τοιοῦτον
 σχηματισμὸν ἀπὸ κυρίων ὀνομάτων οὐκ ἄν τις εὕροι γινόμενον,
 ἀλλ’ ἀπὸ πόλεων ἢ ἐθνῶν. Ἀριστοφάνης τε γὰρ ἐν Εἰρήνῃ φησί
 ( 143 )· 
 
 τὸ δὲ πλοῖον ἔσται Ναξιουργὴς κάνθαρος. 
 Κριτίας τε ἐν τῇ Λακεδαιμονίων Πολιτείᾳ ( FHG
 II 69 )· ‘κλίνη Μιλησιουργὴς καὶ δίφρος
 Μιλησιουργής, κλίνη Χιουργὴς καὶ τράπεζα Ῥηνιοεργής.’
 Ἡρόδοτός τε ἐν τῇ ἑβδόμῃ φησί ( c. 76 )·
 ‘προβόλους δύο Λυκοεργέας.’ μήποτ’ οὖν καὶ παρὰ τῷ
 Ἡροδότῳ ὡς καὶ παρὰ τῷ Δημοσθένει γραπτέον
 Λυκιοεργέας, ἵν’ ἀκούηται τὰ ἐν Λυκίᾳ εἰργασμένα.

ΜΕΛΗ. οὕτω καλεῖταί τινα ποτήρια, ὧν μνημονεύει Ἀνάξιππος
 ἐν Φρέατι λέγων οὕτως ( III 301 K ) 
 σὺ δὲ τὴν μέλην, Συρίσκε, ταυτηνὶ λαβὼν 
 ἔνεγκον ἐπὶ τὸ μνῆμ’ ἐκείνῃ, μανθάνεις; 
 καὶ κατάχεον. 
 ΜΕΤΑΝΙΠΤΡΟΝ ἡ μετὰ τὸ δεῖπνον ἐπὴν ἀπονίψωνται
 διδομένη κύλιξ. Ἀντιφάνης Λαμπάδι ( II 68 K )·
 
 Δαίμονος 
 Ἀγαθοῦ μετάνιπτρον, ἐντραγεῖν, σπονδή, κρότος. 
 Δίφιλος Σαπφοῖ ( II 564 K )· 
 Ἀρχίλοχε, δέξαι τήνδε τὴν μετανιπτρίδα 
 μεστὴν Διὸς σωτῆρος, ἀγαθοῦ δαίμονος. 
 ἔνιοι δὲ τὴν μετὰ τὸ νίψασθαι πόσιν, ὡς Σέλευκος
 ἐν Γλώσσαις. Καλλίας δ’ ἐν Κύκλωψι ( I 695 K )·
 
 καὶ δέξαι τηνδὶ μετανιπτρίδα τῆς Ὑγιείας. 
 Φιλέταιρος Ἀσκληπιῷ ( II 230 K )·
 
 ἐνέσεισε μεστὴν ἴσον ἴσῳ μετανιπτρίδα 
 
 μεγάλην, ἐπειπὼν τῆς Ὑγιείας τοὔνομα. 
 Φιλόξενος δ’ ὁ διθυραμβοποιὸς ἐν τῷ ἐπιγραφομένῳ
 Δείπνῳ μετὰ τὸ ἀπονίψασθαι τὰς χεῖρας προπίνων τινί φησι
 ( fr. 4 B )· 
 σὺ δὲ τάνδε Βακχία 
 εὔδροσον πλήρη μετανιπτρίδα δέξαι. 
 πραύ τί τοι Βρόμιος γάνος τόδε δοὺς ἐπὶ τέρψιν 
 πάντας ἄγει. 
 Ἀντιφάνης Λαμπάδι ( II 68 K )· 
 τράπεζα φυστημινεις, ἅμα δ’ ἦν Δαίμονος 
 Ἀγαθοῦ μετάνιπτρον. 
 Νικόστρατος Ἀντερώσῃ ( ib. 220 )·
 
 μετανιπτρίδ’ αὐτῷ τῆς Ὑγιείας ἔγχεον.

ΜΑΣΤΟΣ. Ἀπολλόδωρος ὁ Κυρηναῖος, ὡς Πάμφιλός φησι, Παφίους
 τὸ ποτήριον οὕτως καλεῖν. 
 ΜΑΘΑΛΙΔΑΣ Βλαῖσος ἐν Σατούρνῳ φησίν· 
 ἑπτὰ μαθαλίδας 
 ἐπίχε’ ἡμῖν τῶ γλυκυτάτω. 
 Πάμφιλος δέ φησι· ‘μήποτε ἐκπώματός ἐστιν εἶδος, ἢ
 μέτρον οἷον κύαθος.’ Διόδωρος δὲ κύλικα ἀποδίδωσι.

ΜΑΝΗΣ ποτηρίου εἶδος. Νίκων Κιθαρῳδῷ ( III 389
 K )· 
 καὶ πάνυ τις εὐκαίρως ‘προπίνω, φησί,
 σοί , 
 πατριῶτα.’ μάνην δ’ εἶχε κεραμεοῦν ἁδρόν, 
 χωροῦντα κοτύλας πέντ’ ἴσως. ἐδεξάμην. 
 
 παρέθετο τὰ ἰαμβεῖα καὶ Δίδυμος ( p. 73sq
 Schm ) καὶ Πάμφιλος. καλεῖται δὲ μάνης καὶ τὸ ἐπὶ
 τοῦ κοττάβου ἐφεστηκός, ἐφ’ οὗ τὰς λάταγας ἐν παιδιᾷ
 ἔπεμπον· ὅπερ ὁ Σοφοκλῆς ἐν Σαλμωνεῖ χάλκειον ἔφη κάρα,
 λέγων οὕτως ( fr. 494 N )· 
 τάδ’ ἐστὶ κνισμὸς καὶ φιλημάτων ψόφος· 
 τῷ καλλικοτταβοῦντι νικητήρια 
 τίθημι καὶ βαλόντι χάλκειον κάρα. 
 Ἀντιφάνης Ἀφροδίτης Γοναῖς ( II 33 K )·
 
 ἐγὼ ᾽πιδείξω καθ’ ἕν· ὃς ἂν τὸν κότταβον 
 ἀφεὶς ἐπὶ τὴν πλάστιγγα ποιήσῃ πεσεῖν
 — 
 Β. πλάστιγγα; ποίαν; τοῦτο
 τοὐπικείμενον 
 ἄνω τὸ μικρόν, τὸ πινακίσκιον λέγεις; 
 Α. τοῦτ’ ἐστὶ πλάστιγξ — οὗτος ὁ κρατῶν γίνεται. 
 Β. πῶς δ’ εἴσεταί τις τοῦτ᾽; Α. ἐὰν τύχῃ μόνον 
 αὐτῆς, ἐπὶ τὸν μάνην πεσεῖται καὶ ψόφος 
 ἔσται πάνυ πολύς. Β. πρὸς θεῶν, τῷ κοττάβῳ 
 πρόσεστι καὶ Μάνης τις ὥσπερ οἰκέτης; 
 Ἕρμιππος Μοίραις ( I 237 fr. 47, 5
 K ) 
 ῥάβδον δ’ ὄψει, φησί, τὴν κοτταβικὴν 
 ἐν τοῖς ἀχύροισι κυλινδομένην, 
 μάνης δ’ οὐδὲν λατάγων ἀίει· 
 τὴν δὲ τάλαιναν πλάστιγγ’ ἂν ἴδοις 
 παρὰ τὸν στροφέα τῆς κηπαίας 
 ἐν τοῖσι κορήμασιν οὖσαν.

ΝΕΣΤΟΡΙΣ. περὶ τῆς ἰδέας τοῦ Νέστορος ποτηρίου φησὶν ὁ
 ποιητής· 
 Il. 11.632 
 
 πὰρ δὲ δέπας περικαλλές, ὃ οἴκοθεν ἦγ’ ὁ
 γεραιός, 
 χρυσείοις ἥλοισι πεπαρμένον· οὔατα δ’ αὐτοῦ 
 τέσσαρ’ ἔσαν, δοιαὶ δὲ πελειάδες ἀμφὶς ἕκαστον 
 χρύσειαι νεμέθοντο δύο δ’ ὑπὸ πυθμένες ἦσαν. 
 ἄλλος μὲν μογέων ἀποκινήσασκε τραπέζης 
 πλεῖον ἐόν· Νέστωρ δ’ ὁ γέρων ἀμογητὶ ἄειρεν. 
 
 ἐν τούτοις ζητεῖται πρῶτον μὲν τί ποτ’ ἐστὶ τὸ
 χρυσείοις ἥλοισι πεπαρμένον, ἔπειτα τί τὸ οὔατα δ’ αὐτοῦ
 τέσσαρ’ ἔσαν. τὰ γὰρ ἄλλα ποτήριά φησιν ὁ Μυρλεανὸς
 Ἀσκληπιάδης ἐν τῷ περὶ τῆς Νεστορίδος δύο ὦτα ἔχειν.
 πελειάδας δὲ πῶς ἄν τις ὑπόθοιτο νεμομένας περὶ ἕκαστον τῶν
 ὤτων; πῶς δὲ καὶ λέγει δύο πυθμένας εἶναι τοῦ ποτηρίου;
 ἰδίως δὲ καὶ τοῦτο λέγεται ὅτι οἱ μὲν ἄλλοι μογοῦντες
 ἐβάσταζον τὸ ποτήριον, Νέστωρ δ’ ὁ γέρων ἀμογητὶ ἄειρεν.
 ταῦτα προθέμενος ὁ Ἀσκληπιάδης ζητεῖ περὶ τῶν ἥλων, πῶς
 πεπαρμένους αὐτοὺς δεῖ δέχεσθαι. οἳ μὲν οὖν λέγουσιν ἔξωθεν
 δεῖν ἐμπείρεσθαι τοὺς χρυσοῦς ἥλους τῷ ἀργυρῷ ἐκπώματι κατὰ
 τὸν τῆς ἐμπαιστικῆς τέχνης λόγον, ὡς καὶ ἐπὶ τοῦ Ἀχιλλέως
 σκήπτρου· 
 Il. 1.245 
 
 ὣς φάτο χωόμενος, ποτὶ δὲ σκῆπτρον βάλε γαίῃ 
 χρυσείοις ἥλοισι πεπαρμένον. 
 
 ἐμφαίνεται γὰρ ὡς τῶν ἥλων ἐμπεπερονημένων καθάπερ
 ἐπὶ τῶν ῥοπάλων. καὶ ἐπὶ τοῦ ξίφους τοῦ Ἀγαμέμνονος· 
 Il. 11.29 
 
 ἀμφὶ δ’ ἄρ’ ὤμοισιν βάλετο ξίφος· ἐν δέ οἱ ἧλοι
 
 
 χρύσειοι πάμφαινον· ἀτὰρ περὶ κουλεὸν ἦεν 
 ἀργύρεον. 
 
 Ἀπελλῆς μὲν οὖν ὁ τορευτὴς ἐπεδείκνυεν, φησίν, ἡμῖν
 ἔν τισι Κορινθιακοῖς ἔργοις τὴν τῶν ἥλων θέσιν. ἐξοχὴ δ’ ἦν
 ὀλίγη τοῖς κολαπτῆρσιν ἐπηρμένη καὶ οἱονεὶ κεφαλίδας ἥλων
 ἀποτελοῦσα. πεπάρθαι δὲ λέγεται τοὺς ἥλους ὑπὸ τοῦ ποιητοῦ
 οὐχ ὅτι ἔξωθεν πρόσκεινται καὶ πεπαρμένοι εἰσίν, ἀλλ’ ὅτι
 ἐμπεπαρμένοις ἐοίκασιν ἔξω τε ὀλίγῳ προὔχουσι, μετέωροι τῆς
 ἄλλης ἐπιφανείας ὄντες.

καὶ περὶ τῶν ὤτων οὕτως διορίζονται, ὅτι εἶχεν μὲν δύο ὦτα
 ἄνω, καθότι καὶ τἄλλα ποτήρια, ἄλλα δὲ δύο κατὰ τὸ κύρτωμα
 μέσον ἐξ ἀμφοῖν τοῖν μεροῖν μικρά, παρόμοια ταῖς
 Κορινθιακαῖς ὑδρίαις. ὁ δὲ Ἀπελλῆς ἐντέχνως ἄγαν ὑπέδειξε
 τὴν τῶν τεσσάρων ὤτων σχέσιν ἔχουσαν ὧδε. ἐκ μιᾶς οἱονεὶ
 ῥίζης, ἥτις τῷ πυθμένι προσκυρεῖ, καθ’ ἑκάτερον τὸ οὖς
 διασχιδεῖς εἰσι ῥάβδοι ἐπ’ ἀμφοῖν, οὐ πολὺ ἀπ’ ἀλλήλων
 διεστῶσαι διάστημα. αὗται μέχρι τοῦ χείλους διήκουσαι τοῦ
 ποτηρίου καὶ μικρὸν ἔτι μετεωριζόμεναι κατὰ μὲν τὴν
 ἀπόστασιν τοῦ ἀγγείου φυλάττουσι τὴν διάσχισιν, κατὰ δὲ τὸ
 ἀπολῆγον πρὸς τὴν τοῦ χείλους ἔρεισιν πάλιν συμφυεῖς
 εἰσιν . καὶ γίνεται τὸν τρόπον τοῦτον τέτταρα
 ὦτα. τοῦτο δὲ οὐκ ἐπὶ πάντων, ἀλλ’ ἐπ’ ἐνίων ποτηρίων τὸ
 εἶδος τῆς κατασκευῆς θεωρεῖται, μάλιστα δὲ τῶν λεγομένων
 Σελευκίδων. τὸ δ’ ἐπὶ τῶν δυεῖν πυθμένων ζητούμενον, πῶς
 λέγεται τὸ δύο δ’ ὑπὸ πυθμένες ἦσαν, διαλύουσιν οὕτως
 τινές. τῶν ποτηρίων τινὰ μὲν ἕνα πυθμένα
 ἔχειν τὸν φυσικὸν καὶ συγκεχαλκευμένον τῷ ὅλῳ ποτηρίῳ,
 καθότι τὰ λεγόμενα κυμβία καὶ τὰς φιάλας καὶ εἴ τι φιαλῶδές
 ἐστι τὴν ἰδέαν· τινὰ δὲ δύο, ὥσπερ τὰ ᾠοσκύφια καὶ τὰ
 κανθάρια καὶ τὰς Σελευκίδας καὶ τὰ καρχήσια καὶ τὰ τούτοις
 ὅμοια· ἕνα μὲν γὰρ εἶναι πυθμένα τὸν κατὰ τὸ κύτος
 συγκεχαλκευμένον ὅλῳ τῷ ἀγγείῳ, ἕτερον δὲ τὸν πρόσθετον,
 ἀπὸ ὀξέος ἀρχόμενον, καταλήγοντα δ’ εἰς πλατύτερον, ἐφ’ οὗ
 ἵσταται τὸ ποτήριον. καὶ τὸ τοῦ Νέστορος οὖν δέπας φασὶν
 εἶναι τοιοῦτον. δύναται δὲ καὶ δύο πυθμένας ὑποτίθεσθαι,
 τὸν μὲν οἷον τοῦ ποτηρίου φέροντα τὸν ὅλον ὄγκον
 καὶ κατὰ μείζονα κυκλοειδῆ περιγραφὴν ἔξαρσιν
 ἔχοντα τοῦ ὕψους σύμμετρον, τὸν δὲ κατ’ ἐλάττω κύκλον
 συνεχόμενον ἐν τῷ μείζονι, καθ’ ὅσον συννεύειν συμβέβηκεν
 εἰς ὀξὺ τὸν φυσικὸν τοῦ ποτηρίου πυθμένα, ὥστε ὑπὸ δυοῖν
 πυθμένοιν φέρεσθαι τὸ ἔκπωμα. Διονύσιος δὲ ὁ Θρᾲξ ἐν Ῥόδῳ
 λέγεται τὴν Νεστορίδα κατασκευάσαι τῶν μαθητῶν αὐτῷ
 συνενεγκάντων τἀργύριον· ὅπερ Προμαθίδας ὁ Ἡρακλεώτης
 ἐξηγούμενος τὴν κατὰ τὸν Διονύσιον διάταξίν φησιν σκύφον
 εἶναι παρακειμένως ἔχοντα τὰ ὦτα, καθάπερ αἱ δίπρῳροι τῶν
 νεῶν, περὶ δὲ τὰ ὦτα τὰς περιστεράς· ὡσπερεὶ δέ τινα
 ῥοπάλια δύο ὑποκεῖσθαι τῷ ποτηρίῳ πλάγια διὰ μήκους· ταῦτα
 δ’ εἶναι τοὺς δύο πυθμένας. ὁποῖόν τι καὶ νῦν ἔστιν ἰδεῖν
 ἐν Καπύῃ πόλει τῆς Καμπανίας ἀνακείμενον
 τῇ Ἀρτέμιδι ποτήριον, ὅπερ λέγουσιν ἐκεῖνοι Νέστορος
 γεγονέναι· ἐστὶ δὲ ἀργύρεον, χρυσοῖς γράμμασιν ἐντετυπωμένα
 ἔχον τὰ Ὁμηρικὰ ἔπη.

‘ἐγὼ δέ, φησὶν ὁ Μυρλεανός, τάδε λέγω περὶ τοῦ ποτηρίου. οἱ
 παλαιοὶ καὶ τὰ περὶ τὴν ἥμερον τροφὴν πρῶτοι διαταξάμενοι
 τοῖς ἀνθρώποις, πειθόμενοι τὸν κόσμον εἶναι σφαιροειδῆ,
 λαμβάνοντες ἔκ τε τοῦ ἡλίου καὶ τῆς σελήνης τοῦ 
 σχήματος ἐναργεῖς τὰς φαντασίας, καὶ τὰ περὶ τὴν ἀίδιον
 τροφὴν τῷ περιέχοντι κατὰ τὴν ἰδέαν τοῦ σχήματος ἀφομοιοῦν
 εἶναι δίκαιον ἐνόμιζον. διὸ τὴν τράπεζαν κυκλοειδῆ
 κατεσκευάσαντο καὶ τοὺς τρίποδας τοὺς τοῖς θεοῖς
 καθαγιζομένους, φθόεις κυκλοτερεῖς καὶ ἀστέρας ἔχοντας, οὓς
 καὶ καλοῦσι σελήνας. καὶ τὸν ἄρτον δ’ ἐκάλεσαν ὅτι τῶν
 σχημάτων ὁ κύκλος ἀπήρτισται καὶ ἔστι τέλειος. καὶ τὸ
 ποτήριον οὖν τὸ δεχόμενον τὴν ὑγρὰν τροφὴν κυκλοτερὲς
 ἐποίησαν κατὰ μίμημα τοῦ κόσμου. τὸ δὲ τοῦ Νέστορος καὶ
 ἰδιαίτερόν ἐστιν. ἔχει γὰρ καὶ ἀστέρας, οὓς ἥλοις ὁ ποιητὴς
 ἀπεικάζει διὰ τὸ τοὺς ἀστέρας περιφερεῖς εἶναι τοῖς ἥλοις
 ὁμοίως καὶ ὥσπερ ἐμπεπηγέναι τῷ οὐρανῷ, καθὼς καὶ Ἄρατός
 φησιν ἐπ’ αὐτῶν ( 453 )· 
 οὐρανῷ αἰὲν ἄρηρεν ἀγάλματα νυκτὸς ἰούσης. 
 περιττῶς δὲ καὶ τοῦτ’ ἔφρασεν ὁ ποιητής, τοὺς χρυσοῦς ἥλους παρατιθεὶς τῇ τοῦ ἀργυροῦ
 ἐκπώματος φύσει, τὴν τῶν ἀστέρων καὶ τοῦ οὐρανοῦ ἐκτυπῶν
 κατὰ τὴν ἰδέαν τῆς χρόας οὐσίαν. ὁ μὲν γὰρ οὐρανὸς ἀργύρῳ
 προσέοικεν, οἱ δὲ ἀστέρες χρυσῷ διὰ τὸ πυρῶδες.’

ὑποθέμενος οὖν κατηστερισμένον τὸ τοῦ Νέστορος ποτήριον
 μεταβαίνει καὶ ἐπὶ τὰ κράτιστα τῶν ἀπλανῶν ἀστέρων, οἷς δὴ
 τεκμαίρονται τὰ περὶ τὴν ζωὴν οἱ ἄνθρωποι· ‘λέγω δὲ τὰς
 πελειάδας. ὅταν γὰρ εἴπῃ· 
 δύο δὲ πελειάδες ἀμφὶς ἕκαστον 
 χρύσειαι νεμέθοντο, 
 πελειάδας οὐ σημαίνει τὰς ὄρνιθας, ἅς τινες
 ὑπονοοῦσι περιστερὰς εἶναι, ἁμαρτάνοντες. ἕτερον γὰρ εἶναί
 φησιν Ἀριστοτέλης ( h. a. V 544 b2 ) πελειάδα
 καὶ ἕτερον περιστεράν. πελειάδας δ’ ὁ ποιητὴς καλεῖ νῦν τὰς
 Πλειάδας, πρὸς ἃς σπόρος τε καὶ ἀμητὸς καὶ τῶν καρπῶν, ἀρχὴ
 γενέσεως καὶ συναιρέσεως, καθά φησι καὶ Ἡσίοδος ( op.
 383 )· 
 Πληιάδων Ἀτλαιγενέων ἐπιτελλομενάων 
 ἄρχεσθ’ ἀμητοῖ᾽, ἀρότοιο δὲ δυσομενάων. 
 καὶ Ἄρατος ( 264 )· 
 αἳ μὲν ὁμῶς ὀλίγαι καὶ ἀφεγγέες, ἀλλ’ ὀνομασταὶ 
 ἦρι καὶ ἑσπέριαι, Ζεὺς δ’ αἴτιος, εἱλίσσονται· 
 ὅς σφισι καὶ θέρεος καὶ χείματος ἀρχομένοιο 
 σημαίνειν ἐπένευσεν ἐπερχομένου τ’ ἀρότοιο. 
 τὰς οὖν τῆς τῶν καρπῶν γενέσεως καὶ τελειώσεως προσημαντικὰς Πλειάδας οἰκείως ἐνετόρευσε
 τῷ τοῦ σοφωτάτου Νέστορος ὁ ποιητὴς ποτηρίῳ· καὶ γὰρ τοῦτο
 τῆς ἑτέρας τροφῆς δεκτικὸν ἀγγεῖον. διὸ καὶ τῷ Διὶ τὴν
 ἀμβροσίαν τὰς Πελειάδας φέρειν φησί· 
 Od. 12.62 
 
 τῇ μέν τ’ οὐδὲ ποτητὰ παρέρχεται οὐδὲ Πέλειαι 
 τρήρωνες, ταί τ’ ἀμβροσίην Διὶ πατρὶ φέρουσι. 
 
 οὐ γὰρ τὰς πελειάδας τὰς ὄρνεις φέρειν νομιστέον τῷ
 Διὶ τὴν ἀμβροσίαν, ὡς οἱ πολλοὶ δοξάζουσιν
 (ἄσεμνον γάρ), ἀλλὰ τὰς Πλειάδας. οἰκεῖον γὰρ τὰς
 προσημαινούσας τῷ τῶν ἀνθρώπων γένει τὰς ὥρας, ταύτας καὶ
 τῷ Διὶ φέρειν τὴν ἀμβροσίαν. διόπερ ἀπὸ τῶν πτηνῶν αὐτὰς
 χωρίζει λέγων· 
 τῇ μέν τ’ οὐδὲ ποτητὰ παρέρχεται οὐδὲ Πέλειαι. 
 ὅτι δὲ τὰς Πλειάδας τὸ ἐνδοξότατον τῶν ἀπλανῶν
 ἄστρων ὑπείληφε, δῆλον ἐκ τοῦ προτάττειν αὐτὰς κατὰ τὴν τῶν
 ἄλλων συναρίθμησιν· 
 Il. 18.485 
 
 ἐν δὲ τὰ τείρεα πάντα τά τ’ οὐρανὸς
 ἐστεφάνωται, 
 Πληιάδας θ’ Ὑάδας τε τό τε σθένος Ὠρίωνος 
 ἄρκτον θ᾽, ἣν καὶ ἅμαξαν ἐπίκλησιν καλέουσιν. 
 
 ἐπλανήθησαν δ’ οἱ πολλοὶ νομίζοντες τὰς πελειάδας
 ὄρνεις εἶναι πρῶτον μὲν ἐκ τοῦ ποιητικοῦ σχηματισμοῦ τοῦ
 κατὰ τὴν πρόσθεσιν τοῦ γράμματος· ἔπειτα δ’ ὅτι τὸ τρήρωνες
 μόνον ἐδέξαντο εἶναι ἐπίθετον πελειάδων, ἐπεὶ διὰ τὴν
 ἀσθένειαν εὐλαβὴς ἡ ὄρνις αὕτη· τρεῖν δ’ ἐστὶ τὸ
 εὐλαβεῖσθαι. πιθανὸν δ’ ἐστὶ τὸ ἐπίθετον καὶ ἐπὶ τῶν
 Πλειάδων τιθέμενον· μυθεύονται γὰρ καὶ 
 αὗται τὸν Ὠρίωνα φεύγειν, διωκομένης τῆς μητρὸς αὐτῶν
 Πληιόνης ὑπὸ τοῦ Ὠρίωνος.

ἡ δὲ τοῦ ὀνόματος ἐκτροπή, καθ’ ἣν αἱ Πλειάδες λέγονται
 Πέλειαι καὶ Πελειάδες, παρὰ πολλοῖς ἐστι τῶν ποιητῶν. πρώτη
 δὲ Μοιρὼ ἡ Βυζαντία καλῶς ἐδέξατο τὸν νοῦν τῶν Ὁμήρου
 ποιημάτων ἐν τῇ Μνημοσύνῃ ἐπιγραφομένῃ φάσκουσα τὴν
 ἀμβροσίαν τῷ Διὶ τὰς Πλειάδας κομίζειν. Κράτης δ’ ὁ
 κριτικὸς ( p. 53 W ) σφετερισάμενος αὐτῆς τὴν
 δόξαν ὡς ἴδιον ἐκφέρει τὸν λόγον. καὶ Σιμωνίδης δὲ τὰς
 Πλειάδας Πελειάδας εἴρηκεν ἐν τούτοις ( fr. 18
 B4 )· 
 δίδωτι δ’ εὖχος Ἑρμᾶς ἐναγώνιος, 
 Μαίας εὐπλοκάμοιο παῖς, ἔτικτε δ’ Ἄτλας 
 ἑπτὰ ἰοπλοκάμων φιλᾶν θυγατρῶν τάν γ’ ἔξοχον
 εἶδος, 
 ταὶ καλέονται Πελειάδες οὐράνιαι. 
 σαφῶς γὰρ τὰς Πλειάδας οὔσας Ἄτλαντος θυγατέρας
 Πελειάδας καλεῖ, καθάπερ καὶ Πίνδαρος ( Nem. 2,
 16 ). 
 ἐστὶ δ’ ἐοικὸς 
 ὀρειᾶν γε Πελειάδων 
 μὴ τηλόθεν Ὠαρίων’ ἀνεῖσθαι. 
 σύνεγγυς γάρ ἐστιν ὁ Ὠρίων τῇ ἀστροθεσίᾳ τῶν
 Πλειάδων· διὸ καὶ ὁ περὶ ταύτας μῦθος, ὅτι φεύγουσι μετὰ
 τῆς μητρὸς τῆς Πληιόνης τὸν Ὠρίωνα. ὀρείας δὲ λέγει τὰς Πλειάδας ἐν ἴσῳ τῷ οὐρείας κατὰ
 παράλειψιν τοῦ ῡ, ἐπειδὴ κεῖνται ἐπὶ τῆς οὐρᾶς τοῦ ταύρου.
 καὶ Αἰσχύλος δ’ ἐκφανέστερον προσπαίζων τῷ ὀνόματι κατὰ τὴν
 ὁμοφωνίαν ( fr. 312 N )· 
 αἱ δ’ ἕπτ’ Ἄτλαντος παῖδες ὠνομασμέναι 
 πατρὸς μέγιστον ἆθλον οὐρανοῦ στέγῃ 
 κλαίεσκον, ἔνθα νυκτέρων φαντασμάτων 
 ἔχουσι μορφὰς ἄπτεροι Πελειάδες. 
 ἀπτέρους γὰρ αὐτὰς εἴρηκε διὰ τὴν πρὸς τὰς ὄρνεις
 ὁμωνυμίαν. ἡ δὲ Μοιρὼ καὶ αὐτὴ τὸν τρόπον τοῦτόν φησι·
 
 Ζεὺς δ’ ἄρ’ ἐνὶ Κρήτῃ τρέφετο μέγας, οὐδ’ ἄρα τίς
 νιν 
 ἠείδει μακάρων· ὃ δ’ ἀέξετο πᾶσι μέλεσσι. 
 τὸν μὲν ἄρα τρήρωνες ὑπὸ ζαθέῳ τράφον ἄντρῳ 
 ἀμβροσίην φορέουσαι ἀπ’ Ὠκεανοῖο ῥοάων· 
 νέκταρ δ’ ἐκ πέτρης μέγας αἰετὸς αἰὲν ἀφύσσων 
 γαμφηλῇ φορέεσκε ποτὸν Διὶ μητιόεντι. 
 τὸν καὶ νικήσας πατέρα Κρόνον εὐρύοπα Ζεὺς 
 ἀθάνατον ποίησε καὶ οὐρανῷ ἐγκατένασσεν. 
 ὣς δ’ αὕτως τρήρωσι πελειάσιν ὤπασε τιμήν, 
 αἳ δή τοι θέρεος καὶ χείματος ἄγγελοί εἰσι. 
 καὶ Σιμμίας δ’ ἐν τῇ Γοργοῖ φησιν· 
 αἳ θέρος ὠκεῖαι πρόπολοι πίλναντο Πέλειαι. 
 Ποσείδιππός τ’ ἐν τῇ Ἀσωπίᾳ· 
 οὐδέ τοι ἀκρόνυχοι ψυχραὶ δύνουσι Πέλειαι. 
 
 Λαμπροκλῆς δ’ ὁ διθυραμβοποιὸς καὶ ῥητῶς αὐτὰς
 εἶπεν ὁμωνυμεῖν ταῖς περιστεραῖς ἐν τούτοις ( PL III
 556 B4 )· 
 αἵ τε ποταναῖς 
 ὁμώνυμοι πελειάσιν αἰθέρι κεῖσθε. 
 καὶ ὁ τὴν εἰς Ἡσίοδον δὲ ἀναφερομένην ποιήσας
 Ἀστρονομίαν αἰεὶ Πελειάδας αὐτὰς λέγει ( fr. 9
 Rz )· 
 τὰς δὲ βροτοὶ καλέουσι Πελειάδας. 
 καὶ πάλιν ( fr. 10 )· 
 χειμέριαι δύνουσι Πελειάδες. 
 καὶ πάλιν ( fr. 11 )· 
 τῆμος ἀποκρύπτουσι Πελειάδες. 
 οὐδὲν οὖν ἄπιστον καὶ Ὅμηρον τὰς Πλειάδας κατὰ
 ποιητικὸν νόμον Πελειάδας ὠνομακέναι.

ἀποδεδειγμένου οὖν τοῦ ὅτι Πλειάδες ἦσαν ἐντετορευμέναι τῷ
 ποτηρίῳ, καθ’ ἕκαστον τῶν ὤτων δύο ὑποθετέον εἴτε βούλεταί
 τις ὀρνιθοφυεῖς κόρας εἴτ’ αὖ καὶ ἀνθρωποειδεῖς, ἄστροις δὲ
 πεποικιλμένας. τὸ μέντοι ‘ἀμφὶς ἕκαστον χρύσειαι νεμέθοντο’
 οὐχ ὡς περὶ ἓν ἕκαστον ἀκουστέον· γενήσονται γὰρ οὕτως
 ηʹ τὸν ἀριθμόν· ἀλλ’ ἐπείπερ ἔσχισται μὲν
 ἑκάτερον τῶν ὤτων εἰς δύο σχίσεις, τούτων δ’ αὖ συνάφεια
 κατὰ τὴν τελευταίαν ὑπόληξιν, ἕκαστον μὲν ἂν λέγοιτο καθὸ
 τέτταρες αἱ πᾶσαι σχίσεις τῶν ὤτων, ἑκάτερον δὲ καθὸ συμφυῆ
 πάλιν ἐπὶ τέλει γίνεται τῆς ἀποστάσεως αὐτῶν. ὅταν οὖν
 εἴπῃ· 
 δοιαὶ δὲ πελειάδες ἀμφὶς ἕκαστον 
 χρύσειαι νεμέθοντο, δύω δ’ ὑπὸ πυθμένες ἦσαν, 
 
 καθ’ ἑκατέραν τὴν σχίσιν τῶν ὤτων ἀκουσόμεθα μίαν
 πελειάδα· ἃς δοιὰς εἶπεν καθὸ συμφυεῖς εἰσιν ἀλλήλαις καὶ
 συνεζευγμέναι. τὸ γὰρ δοιοὶ καὶ δοιαὶ σημαίνει καὶ τὸ κατ᾽
 ἀριθμὸν εἶδος, τὸ δύο, οἷον· 
 Od. 4.129 
 
 δοιοὺς δὲ τρίποδας, δέκα δὲ χρυσοῖο τάλαντα. 
 
 καὶ ( Od. 16.253 )
 ‘δοιὼ θεράποντε’. σημαίνει δὲ καὶ τὸ συμφυὲς καὶ τὸ
 συνεζευγμένον κατ’ ἀριθμόν, ὡς ἐν τούτοις· 
 Od. 5.476 
 
 δοιοὺς δ’ ἄρ’ ὑπήλυθε θάμνους 
 ἐξ ὁμόθεν πεφυῶτας, ὃ μὲν φυλίης, ὃ δ’ ἐλαίης. 
 
 γενήσονται οὖν ἐπὶ τῶν ὤτων τέσσαρες πελειάδες.

ἔπειθ’ ὅταν ἐπενέγκῃ τὸ 
 δοιαὶ δὲ πελειάδες ἀμφὶς ἕκαστον 
 χρύσειαι νεμέθοντο, δύω δ’ ὑπὸ πυθμένες ἦσαν, 
 ἀκουστέον οὐ πυθμένας δύο, ἀλλ’ οὐδὲ κατὰ
 διαίρεσιν ἀναγνωστέον, ὡς ὁ Θρᾲξ Διονύσιος, ἀλλὰ κατὰ
 σύνθετον ὑποπυθμένες, ὅπως ἐπὶ τῶν πελειάδων ἀκούωμεν, ὅτι
 τέσσαρες μὲν ἦσαν ἐπὶ τῶν ὤτων, δύο δὲ ὑποπυθμένες,
 τουτέστιν ὑπὸ τῷ πυθμένι οἷον ὑποπυθμένιοι· ὥστε
 διακρατεῖσθαι τὸ δέπας ὑπὸ δυεῖν Πελειάδων ὑποκειμένων τῷ
 πυθμένι, ἓξ δὲ τὰς πάσας γενέσθαι Πλειάδας, ἐπείπερ ὁρῶνται
 τοσαῦται, λέγονται δὲ ἑπτά, καθότι καὶ Ἄρατός φησιν
 ( 257 )· 
 ἑπτάποροι δὴ ταί γε μετ’ ἀνθρώποις καλέονται, 
 ἓξ οἶαί περ ἐοῦσαι ἐπόψιαι ὀφθαλμοῖσιν. 
 οὐ μέν πως ἀπόλωλεν ἀπευθὴς ἐκ Διὸς ἀστήρ, 
 ἐξ οὗ καὶ γενεῆθεν ἀκούομεν, ἀλλὰ μάλ’ αὕτως 
 εἴρητ᾽. ἑπτὰ δ’ ἐκεῖναι ἐπιρρήδην καλέονται ... 
 
 
 ἓξ οἶαί περ ἐοῦσαι ἐπόψιαι ὀφθαλμοῖσιν . τὸ
 ὁρώμενον οὖν ἐν τοῖς ἄστροις καὶ ἐν τῇ φαινομένῃ κατασκευῇ
 προσηκόντως ἐτόρευσεν. τοῦτο μέντοι καὶ ἐπὶ τοῦ Διὸς
 σημαίνειν πείθονται τὸν ποιητὴν ὅταν λέγῃ· 
 Od. 12.62 
 
 τῇ μέν τ’ οὐδὲ ποτητὰ παρέρχεται οὐδὲ πέλειαι 
 τρήρωνες ταί τ’ ἀμβροσίην Διὶ πατρὶ φέρουσιν. 
 ἀλλά τε καὶ τῶν αἰεὶ ἀφαιρεῖται λὶς πέτρη. 
 ἀλλ’ ἄλλην ἐνίησι πατὴρ ἐναρίθμιον εἶναι, 
 
 ὑπὸ τῆς ὀξύτητος τῶν πλαγκτῶν πετρῶν καὶ τῆς
 λειότητος ἀφαιρεῖσθαι λέγων μίαν τῶν Πλειάδων, ἄλλην δὲ
 πρὸς τοῦ Διὸς ἐνίεσθαι χάριν τοῦ σῴζειν τὸν ἀριθμὸν αὐτῶν,
 ποιητικῶς αἰνιττόμενος ὅτι τῶν Πλειάδων ἓξ ὁρωμένων ὅμως ὁ
 ἀριθμὸς αὐτῶν οὐκ ἀπόλλυται, λέγονται δὲ καὶ τῷ ἀριθμῷ καὶ
 τοῖς ὀνόμασιν ἑπτά.

πρὸς δὲ τοὺς λέγοντας οὐκ οἰκείως τῷ ποτηρίῳ ἐντετυπῶσθαι
 τὰς Πλειάδας, ξηρῶν τροφῶν οὔσας σημαντικάς, λεκτέον ὅτι τὸ
 δέπας ἀμφοτέρων τῶν τροφῶν ἐστιν δεκτικόν. κυκεὼν γὰρ ἐν
 αὐτῷ γίνεται· τοῦτο δ’ ἐστὶ πόσις ἐν τῷ κράματι τυρὸν
 ἔχουσα καὶ ἄλφιτον· ἄμφω δὲ ταῦτα κυκώμενα καὶ οὕτω
 πινόμενα λέγει ὁ ποιητής· 
 Il. 11.624 
 
 τοῖσι δὲ τεῦχε κυκεῶ ἐυπλόκαμος Ἑκαμήδη ... 
 ἣ σφῶιν πρῶτον μὲν ἐπιπροίηλε
 τράπεζαν 
 καλὴν κυανόπεζαν ἐύξοον, αὐτὰρ ἐπ᾽
 αὐτῆς 
 χάλκειον κάνεον· ἐπὶ δὲ κρόμυον ποτῷ ὄψον 
 ἠδὲ μέλι χλωρόν, παρὰ δ’ ἀλφίτου ἱεροῦ ἀκτήν, 
 
 πὰρ δὲ δέπας περικαλλές, ὃ οἴκοθεν ἦγ’ ὁ γεραιός
 ... 
 ἐν τῷ ῥά σφι κύκησε γυνὴ εἰκυῖα θεῇσιν 
 οἴνῳ Πραμνείῳ, ἐπὶ δ’ αἴγειον κνῆ τυρὸν 
 κνήστι χαλκείῃ, ἐπὶ δ’ ἄλφιτα λευκὰ πάλυνεν· 
 πινέμεναι δ’ ἐκέλευεν, ἐπεί ῥ’ ὥπλισσε κυκεῶ.

τὸ δὲ 
 ἄλλος μὲν μογέων ἀποκινήσασκε τραπέζης 
 πλεῖον ἐόν, Νέστωρ δ’ ὁ γέρων ἀμογητὶ ἄειρεν 
 οὐκ ἀκουστέον ἐπὶ μόνων Μαχάονος καὶ Νέστορος, ὡς
 οἴονταί τινες, τὸ ὃς ἀντὶ τοῦ ὃ λαμβάνοντες ἐπὶ τοῦ
 Μαχάονος· 
 ἀλλ’ ὃς μὲν μογέων ἀποκινήσασκε τραπέζης, 
 ἐκ τοῦ μογέων δηλοῦσθαι νομίζοντες, ἐπειδὴ
 τέτρωται. ὅτι δὲ καθ’ Ὅμηρον ὁ Μαχάων οὐ τέτρωται ἐν ἄλλοις
 δειχθήσεται. ἀγνοοῦσιν δ’ ὅτι τὸ ἄλλος Ὅμηρος οὐκ ἐπὶ μόνων
 Μαχάονος καὶ Νέστορος ἔθηκε, δύο γὰρ οὗτοι πίνουσιν, ἀλλ᾽
 εἶπεν ἂν ἕτερος. τοῦτο γὰρ ἐπὶ δύο τάσσεσθαι πέφυκεν, ὡς
 καὶ ἐπὶ τούτων· 
 Il. 3.103 
 
 οἴσετε δ’ ἄρν’ ἕτερον λευκόν, ἑτέρην δὲ
 μέλαιναν. 
 
 ἔπειτα δὲ τὸ ὃς ἀντὶ προτακτικοῦ τοῦ ὃ Ὅμηρος
 οὐδέποτε τίθησι· τοὔμπαλιν δὲ ἀντὶ τοῦ ὃς ὑποτακτικοῦ
 παραλαμβάνει τὸ προτακτικὸν ὅ, οἷον· 
 Il. 6.153 
 
 ἔνθα δὲ Σίσυφος ἔσκεν, ὃ κέρδιστος γένετ᾽
 ἀνδρῶν. 
 
 ἐλλείπει οὖν τό τις μόριον· τὸ γὰρ πλῆρές ἐστιν
 ‘ἄλλος μέν τις μογέων ἀποκινήσασκε τραπέζης πλεῖον ἐόν,
 Νέστωρ δ’ ὁ γέρων ἀμογητὶ ἄειρεν,’ ὡς παντὸς ἀνθρώπου μόλις
 ἂν ἀποκινήσαντος ἀπὸ τῆς τραπέζης τὸ ποτήριον, τοῦ δὲ
 Νέστορος αὐτὸ ῥᾳδίως βαστάζοντος δίχα 
 πόνου καὶ κακοπαθείας. τὸ γὰρ ποτήριον ὑφίσταται μέγα
 καὶ κατὰ τὸ κύτος καὶ βαρὺ τὴν ὁλκήν, ὅπερ
 φιλοπότης ὢν ὁ Νέστωρ ἐκ τῆς συνεχοῦς συνηθείας ῥᾳδίως
 βαστάζειν ἔσθενε.

Σωσίβιος δ’ ὁ λυτικὸς προθεὶς τὰ ἔπη· 
 ἄλλος μὲν μογέων ἀποκινήσασκε τραπέζης 
 πλεῖον ἐόν, Νέστωρ δ’ ὁ γέρων ἀμογητὶ ἄειρεν, 
 γράφει κατὰ λέξιν· ‘νῦν τὸ μὲν ἐπιτιμώμενόν ἐστι
 τῷ ποιητῇ ὅτι τοὺς μὲν λοιποὺς εἶπε μογέοντας ἀείρειν τὸ
 δέπας, τὸν δὲ Νέστορα μόνον ἀμογητί. ἄλογον δ’ ἐδόκει
 Διομήδους καὶ Αἴαντος, ἔτι δ’ Ἀχιλλέως παρόντων εἰσάγεσθαι
 τὸν Νέστορα γενναιότερον, τῇ ἡλικίᾳ προβεβηκότα. τούτων
 τοίνυν οὕτως κατηγορουμένων τῇ ἀναστροφῇ χρησάμενοι
 ἀπολύομεν τὸν ποιητήν. ἀπὸ γὰρ τούτου τοῦ ἑξαμέτρου ‘πλεῖον
 ἐόν, Νέστωρ δ’ ὁ γέρων ἀμογητὶ ἄειρεν’ ἀπὸ τοῦ μέσου
 ἐξελόντες τὸ γέρων τάξομεν τοῦ πρώτου στίχου πρὸς τὴν ἀρχὴν
 ὑπὸ τὸ ἄλλος μέν, εἶτα τὸ ἐξ ἀρχῆς συνεροῦμεν ‘ἄλλος μὲν
 γέρων μογέων ἀποκινήσασκε τραπέζης πλεῖον ἐόν, ὁ δὲ Νέστωρ
 ἀπονητὶ ἄειρεν.’ νῦν οὖν οὕτω τεταγμένων ὁ Νέστωρ φαίνεται
 τῶν μὲν λοιπῶν πρεσβυτῶν μόνος τὸ δέπας ἀμογητὶ ἀείρων.’
 ταῦτα καὶ ὁ θαυμάσιος λυτικὸς Σωσίβιος, ὃν οὐκ ἀχαρίτως
 διέπαιξε διὰ τὰς πολυθρυλήτους ταύτας καὶ τὰς 
 τοιαύτας λύσεις Πτολεμαῖος ὁ Φιλάδελφος βασιλεύς.
 λαμβάνοντος γὰρ αὐτοῦ σύνταξιν βασιλικήν, μεταπεμψάμενος
 τοὺς ταμίας ἐκέλευσεν, ἐὰν παραγένηται ὁ
 Σωσίβιος ἐπὶ τὴν ἀπαίτησιν τῆς συντάξεως, λέγειν αὐτῷ ὅτι
 ἀπείληφε. καὶ μετ’ οὐ πολὺ παραγενομένῳ καὶ αἰτοῦντι
 εἰπόντες δεδωκέναι αὐτῷ τὰς ἡσυχίας εἶχον, ὃ δὲ τῷ βασιλεῖ
 προσελθὼν κατεμέμφετο τοὺς ταμίας. Πτολεμαῖος δὲ 
 μεταπεμψάμενος αὐτοὺς καὶ ἥκειν κελεύσας μετὰ τῶν βιβλίων,
 ἐν οἷς αἱ ἀναγραφαί εἰσι τῶν τὰς συντάξεις λαμβανόντων,
 λαβὼν ταύτας εἰς χεῖρας ὁ βασιλεὺς καὶ κατιδὼν
 ἔφη καὶ αὐτὸς ἀπειληφέναι αὐτὸν οὕτως· ἦν ὀνόματα
 ἐγγεγραμμένα ταῦτα, Σωτῆρος Σωσιγένους Βίωνος Ἀπολλωνίου
 Δίωνος · εἰς ἃ ἀποβλέψας ὁ βασιλεὺς εἶπεν ‘ὦ
 θαυμάσιε λυτικέ, ἐὰν ἀφέλῃς τοῦ Σωτῆρος τὸ σω καὶ τοῦ Σωσιγένους τὸ σι καὶ τοῦ Βίωνος τὴν πρώτην
 συλλαβὴν βι καὶ τὴν τελευταίαν τοῦ Ἀπολλωνίου,
 εὑρήσεις σαυτὸν ἀπειληφότα κατὰ τὰς σὰς ἐπινοίας. καὶ
 ‘ταῦτ’ οὐχ ὑπ’ ἄλλων, ἀλλὰ τοῖς αὑτοῦ πτεροῖς’ κατὰ τὸν
 θαυμάσιον Αἰσχύλον ( Myrmid. fr. 139 N ) ἁλίσκῃ,
 ἀπροσδιονύσους λύσεις πραγματευόμενος.’

ΟΛΜΟΣ ποτήριον κερατίου τρόπον εἰργασμένον. Μενεσθένης ἐν
 δʹ Πολιτικῶν γράφει οὕτως ( FHG IV
 451 )· ‘ἀλβατάνης δὲ στρεπτὸν καὶ ὅλμον χρυσοῦν. ὁ
 δὲ ὅλμος ἐστὶ ποτήριον κερατίου τρόπον εἰργασμένον, ὕψος ὡς
 πυγονιαῖον.’

ΟΞΥΒΑΦΟΝ. ἡ μὲν κοινὴ συνήθεια οὕτως καλεῖ τὸ ὄξους δεκτικὸν σκεῦος· ἐστὶ δὲ καὶ ὄνομα ποτηρίου, οὗ
 μνημονεύει Κρατῖνος μὲν ἐν Πυτίνῃ οὕτως ( I 70
 K )· 
 πῶς τις αὐτόν, πῶς τις ἂν 
 ἀπὸ τοῦ πότου παύσειε, τοῦ λίαν πότου; 
 ἐγᾦδα. συντρίψω γὰρ αὐτοῦ τοὺς χόας 
 καὶ τοὺς καδίσκους συγκεραυνώσω σποδῶν 
 καὶ τἄλλα πάντ’ ἀγγεῖα τὰ περὶ τὸν πότον, 
 κοὐδ’ ὀξύβαφον οἰνηρὸν ἔτι κεκτήσεται. 
 ὅτι δέ ἐστι τὸ ὀξύβαφον εἶδος κύλικος μικρᾶς
 κεραμέας σαφῶς παρίστησιν Ἀντιφάνης ἐν Μύστιδι διὰ τούτων
 ( II 77 K )· γραῦς ἐστι φίλοινος ἐπαινοῦσα
 κύλικα μεγάλην καὶ ἐξευτελίζουσα τὸ ὀξύβαφον ὡς βραχύ.
 εἰπόντος οὖν τινος πρὸς αὐτήν ‘σὺ δ’ ἀλλὰ πῖθι’,
 λέγει · 
 τοῦτο μέν σοι πείσομαι. 
 καὶ γὰρ ἐπαγωγόν, ὦ θεοί, τὸ σχῆμά πως 
 τῆς κύλικός ἐστιν ἄξιόν τε τοῦ κλέους 
 τοῦ τῆς ἑορτῆς. οὗ μὲν ἦμεν ἄρτι γὰρ 
 ἐξ ὀξυβαφίων κεραμέων ἐπίνομεν· 
 τούτῳ δέ, τέκνον, πολλὰ κἀγάθ’ οἱ θεοὶ 
 τῷ δημιουργῷ δοῖεν, ὃς ἐποίησέ σε , 
 τῆς συμμετρίας καὶ τῆς ἀφελείας οὕνεκα. 
 κἀν τοῖς Βαβυλωνίοις οὖν τοῖς Ἀριστοφάνους
 ( I 410 K ) ἀκουσόμεθα ποτήριον τὸ ὀξύβαφον,
 ὅταν ὁ Διόνυσος λέγῃ περὶ τῶν Ἀθήνησι δημαγωγῶν ὡς αὐτὸν
 ᾔτουν ἐπὶ τὴν δίκην ἀπελθόντα ὀξυβάφω δύο. οὐ γὰρ ἄλλο τι
 ἡγητέον εἶναι ἢ ὅτι ἐκπώματα ᾔτουν. καὶ τὸ τοῖς
 ἀποκοτταβίζουσι δὲ ὀξύβαφον τιθέμενον εἰς ὃ τὰς λάταγας ἐγχέουσιν οὐκ ἄλλο τι ἂν εἴη ἢ
 ἐκπέταλον ποτήριον. μνημονεύει δὲ τοῦ ὀξυβάφου ὡς ποτηρίου
 καὶ Εὔβουλος ἐν Μυλωθρίδι ( II 186 K )· 
 καὶ πιεῖν χωρὶς μέτρω 
 ὀξύβαφον εἰς τὸ κοινόν· εἶθ’ ὑπώμνυτο 
 ὁ μὲν οἶνος ὄξος αὑτὸν εἶναι γνήσιον, 
 τὸ δ’ ὄξος οἶνον αὑτὸ μᾶλλον θατέρου.

ΟΙΝΙΣΤΗΡΙΑ. οἱ μέλλοντες ἀποκείρειν τὸν σκόλλυν ἔφηβοι,
 φησὶ Πάμφιλος, εἰσφέρουσι τῷ Ἡρακλεῖ μέγα ποτήριον
 πληρώσαντες οἴνου, ὃ καλοῦσιν οἰνιστηρίαν, καὶ σπείσαντες
 τοῖς συνελθοῦσι διδόασι πιεῖν. 
 ΟΛΛΙΞ. Πάμφιλος ἐν Ἀττικαῖς Λέξεσι τὸ ξύλινον ποτήριον
 ἀποδίδωσι.

ΠΑΝΑΘΗΝΑΙΚΟΝ. Ποσειδώνιος ὁ φιλόσοφος ἐν ἕκτῃ καὶ τριακοστῇ
 τῶν Ἱστοριῶν ( FHG III 264 ) ὡς οὕτω καλουμένων
 τινῶν ποτηρίων μέμνηται γράφων οὕτως· ‘ἦσαν δὲ καὶ ὀνύχινοι
 σκύφοι καὶ συνδέσεις τούτων μέχρι δικοτύλων· καὶ
 Παναθηναικὰ μέγιστα, τὰ μὲν δίχοα, τὰ δὲ καὶ μείζονα.’ 
 ΠΡΟΑΡΟΝ κρατὴρ ξύλινος, εἰς ὃν τὸν οἶνον κιρνᾶσιν οἱ
 Ἀττικοί. ‘κοίλοις ἐν προάροις’ φησὶ Πάμφιλος.

ΠΕΛΙΚΑΙ. Καλλίστρατος ἐν Ὑπομνήμασι Θρᾳττῶν Κρατίνου
 ( I 38 K ) ἀποδίδωσι κύλικα. Κράτης δ’ ἐν
 δευτέρῳ Ἀττικῆς Διαλέκτου γράφει οὕτως ( p. 64
 W )· ‘οἱ χόες πελίκαι, καθάπερ εἴπομεν,
 ὠνομάζοντο. ὁ δὲ τύπος ἦν τοῦ ἀγγείου
 πρότερον μὲν τοῖς Παναθηναικοῖς ἐοικώς, ἡνίκα ἐκαλεῖτο
 πελίκη, ὕστερον δὲ ἔσχεν οἰνοχόης σχῆμα, οἷοί εἰσιν οἱ ἐν
 τῇ ἑορτῇ παρατιθέμενοι, ὁποίους δή ποτε ὄλπας ἐκάλουν,
 χρώμενοι πρὸς τὴν τοῦ οἴνου ἔγχυσιν, καθάπερ Ἴων ὁ Χῖος ἐν
 Εὐρυτίδαις φησίν ( fr. 10 N )· 
 ἐκ ζαθέων πιθακνῶν ἀφύσσοντες ὄλπαις 
 οἶνον ὑπερφίαλον κελαρύζετε. 
 νυνὶ δὲ τὸ μὲν τοιοῦτον ἀγγεῖον καθιερωμένον τινὰ
 τρόπον ἐν τῇ ἑορτῇ παρατίθεται μόνον, τὸ δ’ ἐς τὴν χρείαν
 πῖπτον μετεσχημάτισται, ἀρυταίνῃ μάλιστα ἐοικός, ὃ δὴ
 καλοῦμεν χόα.’ τὴν δὲ ὄλπην Κλείταρχος Κορινθίους μέν φησι
 καὶ Βυζαντίους καὶ Κυπρίους τὴν λήκυθον ἀποδιδόναι,
 Θεσσαλοὺς δὲ τὴν πρόχοον. Σέλευκος δὲ πελίχναν Βοιωτοὺς μὲν
 τὴν κύλικα, Εὐφρόνιος δὲ ἐν Ὑπομνήμασι ( fr. 107
 Strecker ) τοὺς χόας.

ΠΕΛΛΑ ἀγγεῖον σκυφοειδές, πυθμένα ἔχον πλατύτερον, εἰς ὃ
 ἤμελγον τὸ γάλα. Ὅμηρος· 
 Il. 16.641 
 
 ὡς ὅτε μυῖαι 
 σταθμῷ ἐνιβρομέωσιν ἐυγλαγέας κατὰ πέλλας. 
 
 τοῦτο δὲ Ἱππῶναξ λέγει πελλίδα ( fr. 38
 B4 )· 
 ἐκ πελλίδος πίνοντες· οὐ γὰρ ἦν αὐτῇ 
 κύλιξ, ὁ παῖς γὰρ ἐμπεσὼν κατήραξε, 
 δῆλον, οἶμαι, ποιῶν ὅτι ποτήριον μὲν οὐκ ἦν, δι’ 
 ἀπορίαν δὲ κύλικος ἐχρῶντο τῇ πελλίδι. καὶ πάλιν ( fr.
 39 )· 
 ἐκ δὲ τῆς πέλλης 
 ἔπινον, ἄλλοτ’ αὐτός, ἄλλοτ’ Ἀρήτη 
 προὔπινεν. 
 
 Φοῖνιξ δ’ ὁ Κολοφώνιος ἐν τοῖς Ἰάμβοις ἐπὶ φιάλης
 τίθησι τὴν λέξιν λέγων οὕτως ( chol. p. 143 )·
 
 Θαλῆς γάρ, ὅστις ἀστέρων ὀνήιστος ... 
 καὶ τῶν τότ᾽, ὡς λέγουσι, πολλὸν ἀνθρώπων 
 ἐὼν ἄριστος, ἔλαβε πελλίδα χρυσῆν. 
 καὶ ἐν ἄλλῳ δὲ μέρει φησίν ( ibid )·
 
 ἐκ πελλίδος δὲ τάργανον κατηγυίης 
 χωλοῖσι δακτύλοισι τἠτέρῃ σπένδει, 
 τρέμων οἷόνπερ ἐν βορηίῳ νωδός. 
 Κλείταρχος δὲ ἐν ταῖς Γλώσσαις πελλητῆρα μὲν
 καλεῖν Θεσσαλοὺς καὶ Αἰολεῖς τὸν ἀμολγέα, πέλλαν δὲ τὸ
 ποτήριον. Φιλητᾶς δ’ ἐν Ἀτάκτοις ( fr. 50 Bach )
 τὴν κύλικα Βοιωτούς.

ΠΕΝΤΑΠΛΟΑ. μνημονεύει αὐτῆς Φιλόχορος ἐν δευτέρᾳ Ἀτθίδος
 ( FHG I 391 ). Ἀριστόδημος δ’ ἐν τρίτῳ περὶ
 Πινδάρου τοῖς Σκίροις φησὶν Ἀθήναζε ἀγῶνα ἐπιτελεῖσθαι τῶν
 ἐφήβων δρόμου· τρέχειν δ’ αὐτοὺς ἔχοντας ἀμπέλου κλάδον
 κατάκαρπον τὸν καλούμενον ὦσχον. τρέχουσι δ’ ἐκ τοῦ ἱεροῦ
 τοῦ Διονύσου μέχρι τοῦ τῆς Σκιράδος Ἀθηνᾶς ἱεροῦ, καὶ ὁ
 νικήσας λαμβάνει κύλικα τὴν λεγομένην πενταπλόαν καὶ
 κωμάζει μετὰ χοροῦ. πενταπλόα δ’ ἡ κύλιξ καλεῖται καθ’ ὅσον
 οἶνον ἔχει καὶ μέλι καὶ τυρὸν καὶ ἀλφίτων καὶ ἐλαίου βραχύ.
 ΠΕΤΑΧΝΟΝ ποτήριον ἐκπέταλον, οὗ μνημονεύει Ἄλεξις ἐν
 Δρωπίδῃ· πρόκειται δὲ τὸ μαρτύριον ( III p.
 125f ). μνημονεύει αὐτοῦ καὶ
 Ἀριστοφάνης ἐν Δράμασι λέγων ( I 466 K )· 
 πάντες δ’ ἔνδον πεταχνοῦνται.

ΠΛΗΜΟΧΟΗ σκεῦος κεραμεοῦν βεμβικῶδες ἑδραῖον ἡσυχῇ, ὃ
 κοτυλίσκον ἔνιοι προσαγορεύουσιν, ὥς φησι Πάμφιλος. χρῶνται
 δὲ αὐτῷ ἐν Ἐλευσῖνι τῇ τελευταίᾳ τῶν μυστηρίων ἡμέρᾳ, ἣν
 καὶ ἀπ’ αὐτοῦ προσαγορεύουσι Πλημοχόας· ἐν ᾗ δύο πλημοχόας
 πληρώσαντες τὴν μὲν πρὸς ἀνατολάς, τὴν δὲ πρὸς δύσιν ....
 ἀνιστάμενοι ἀνατρέπουσίν τε ἐπιλέγοντες ῥῆσιν μυστικήν.
 μνημονεύει αὐτῶν καὶ ὁ τὸν Πειρίθουν γράψας, εἴτε Κριτίας
 ἐστὶν ὁ τύραννος ἢ Εὐριπίδης ( fr. 592 N ),
 λέγων οὕτως· 
 ἵνα πλημοχόας τάσδ’ εἰς χθόνιον 
 χάσμ’ εὐφήμως προχέωμεν. 
 ΠΡΙΣΤΙΣ ὅτι ποτηρίου εἶδος προείρηται ἐν τῷ περὶ
 τοῦ βατιακίου λόγῳ ( c. 27 ).

ΠΡΟΧΥΤΗΣ εἶδος ἐκπώματος, ὡς Σιμάριστος ἐν τετάρτῳ
 Συνωνύμων. Ἴων δ’ ὁ Χῖος ἐν Ἐλεγείοις ( fr. 2
 B )· 
 ἡμῖν δὲ κρητῆρ’ οἰνοχόοι θέραπες 
 κιρνάντων προχύταισιν ἐν ἀργυρέοις. 
 Φιλητᾶς δ’ ἐν Ἀτάκτοις ( fr. 52 Bach )
 ἀγγεῖον ξύλινον, ἀφ’ οὗ τοὺς ἀγροίκους πίνειν. μνημονεύει
 αὐτοῦ καὶ Ἀλέξανδρος ἐν τιγονι ( III 373 K ).
 Ξενοφῶν δ’ ἐν ὀγδόῳ Παιδείας ( c.
 8, 10 ) προχοίδας τινὰς λέγει κύλικας 
 γράφων ὧδε (ὁ δὲ λόγος ἐστὶν αὐτῷ περὶ Περσῶν)· ‘ἦν δὲ
 αὐτοῖς νόμιμον μὴ προχοίδας εἰσφέρεσθαι εἰς τὰ συμπόσια,
 δῆλον ὅτι νομίζοντες τὸ μὴ ὑπερπίνειν ἧττον ἂν καὶ σώματα
 καὶ γνώμας σφάλλειν· νῦν δὲ τὸ μὲν μὴ εἰσφέρεσθαι ἔτι αὖ
 καταμένει· τοσοῦτον δὲ πίνουσιν ὥστε ἀντὶ τοῦ εἰσφέρειν
 αὐτοὶ ἐκφέρονται, ἐπειδὰν μηκέτι δύνωνται ὀρθούμενοι
 ἐξιέναι.’ 
 ΠΡΟΥΣΙΑΣ. ὅτι τὸ ποτήριον τοῦτο ἔξορθόν ἐστι προείρηται
 ( p. 475 f ). καὶ ὅτι τὴν προσηγορίαν ἔσχεν
 ἀπὸ Προυσίου τοῦ Βιθυνίας βασιλεύσαντος καὶ ἐπὶ τρυφῇ καὶ
 μαλακίᾳ διαβοήτου γενομένου ἱστορεῖ Νίκανδρος ὁ Καλχηδόνιος
 ἐν τετάρτῳ Προυσίου Συμπτωμάτων ( FHG IV
 462 ).

ΡΕΟΝΤΑ. οὕτως ποτήριά τινα ἐκαλεῖτο. μνημονεύει δ’ αὐτῶν
 Ἀστυδάμας ἐν Ἑρμῇ λέγων οὕτως ( fr. 3 N )·
 
 κρατῆρε μὲν πρώτιστον ἀργυρὼ δύο, 
 φιάλας δὲ πεντήκοντα, δέκα δὲ κυμβία, 
 ῥέοντα δώδεχ᾽, ὧν τὰ μὲν δέκ’ ἀργυρᾶ 
 ἦν, δύο δὲ χρυσᾶ, γρύψ, τὸ δ’ ἕτερον Πήγασος. 
 ΡΥΣΙΣ φιάλη χρυσῆ, Θεόδωρος. Κρατῖνος ἐν Νόμοις
 ( I 52, 124 K )· 
 ῥυσίδι σπένδων.

ΡΟΔΙΑΣ. Δίφιλος Αἱρησιτείχει (τὸ δὲ δρᾶμα τοῦτο Καλλίμαχος
 ( fr. 100 d Schn ) ἐπιγράφει Εὐνοῦχον) λέγει
 δὲ οὕτως ( II 542 K )· 
 
 πιεῖν δ’ ἔτι 
 ἁδρότερον ἢ τῶν Ῥοδιακῶν ἢ τῶν ῥυτῶν. 
 μνημονεύει αὐτῶν καὶ Διώξιππος ἐν Φιλαργύρῳ
 ( cf. p. 472 b ) καὶ Ἀριστοτέλης ἐν τῷ περὶ
 Μέθης ( cf. p. 464 c ) Λυγκεύς τε ὁ Σάμιος ἐν
 ταῖς Ἐπιστολαῖς ( cf. p. 469 b ).

ΡΥΤΟΝ ἔχει τὸ ῡ βραχὺ καὶ ὀξύνεται. Δημοσθένης ἐν τῷ κατὰ
 Μειδίου ( cf. p. 481 e ) ‘ῥυτὰ καὶ κυμβία, φησί,
 καὶ φιάλας.’ Δίφιλος δ’ ἐν Εὐνούχῳ ἢ Στρατιώτῃ — ἐστὶ δὲ τὸ
 δρᾶμα διασκευὴ τοῦ Αἱρησιτείχουσ — ( II 542 K )·
 
 ἔσθ’ ὑποχέασθαι πλείονας· πιεῖν δ’ ἔτι 
 ἁδρότερον ἢ τῶν Ῥοδιακῶν ἢ τῶν ῥυτῶν. 
 Ἐπίνικος δ’ ἐν Ὑποβαλλομέναις ( III 331
 K )· 
 καὶ τῶν ῥυτῶν τὰ μέγιστα τῶν ὄντων τρία 
 πίνειν δεήσει τήμερον πρὸς κλεψύδραν 
 κρουνιζόμενον. ἀμφότερα δ’ οἰωνίζομαι. 
 ἕν ἐστιν ἐλέφασ — Β. .. ἐλέφαντας περιάγει
 ῥυτόν ; 
 Α. χωροῦν δύο χόας. Β. ὃν οὐδ’ ἂν ἐλέφας
 ἐκπίοι. 
 Α. ἐγὼ δὲ τοῦτό γ’ ἐκ πέπωκα
 πολλάκις. 
 Β. οὐδὲν ἐλέφαντος γὰρ διαφέρεις οὐδὲ σύ. 
 Α. ἕτερον τριήρης· τοῦτ’ ἴσως χωρεῖ χόα. 
 περὶ δὲ τοῦ τρίτου λέγων φησίν· 
 ὁ Βελλεροφόντης ἐστὶν ἀπὸ τοῦ Πηγάσου 
 
 τὴν πύρπνοον Χίμαιραν εἰσηκοντικώς. 
 εἶεν, δέχου καὶ τοῦτο. 
 ἐκαλεῖτο δὲ τὸ ῥυτὸν πρότερον κέρας. δοκεῖ δὲ
 σκευοποιηθῆναι ὑπὸ πρώτου τοῦ Φιλαδέλφου Πτολεμαίου
 βασιλέως φορήματα γενέσθαι τῶν Ἀρσινόης εἰκόνων. τῇ γὰρ
 εὐωνύμῳ χειρὶ τοιοῦτον φέρει δημιούργημα πάντων τῶν ὡραίων
 πλῆρες, ἐμφαινόντων τῶν δημιουργῶν ὡς καὶ τοῦ τῆς Ἀμαλθείας
 ἐστὶν ὀλβιώτερον τὸ κέρας τοῦτο. μνημονεύει αὐτοῦ Θεοκλῆς
 ἐν Ἰθυφάλλοις οὕτως ( Bergk anth. 519 )· 
 ἐθύσαμεν γὰρ σήμερον Σωτήρια 
 πάντες οἱ τεχνῖται· 
 μεθ’ ὧν πιὼν τὸ δίκερας ὡς τὸν φίλτατον 
 βασιλέα πάρειμι. 
 Διονύσιος δ’ ὁ Σινωπεὺς ἐν Σῳζούσῃ καταλέγων τινὰ
 ποτήρια καὶ τοῦ ῥυτοῦ ἐμνήσθη, ὡς προεῖπον ( p. 467
 d )· Ἡδύλος δ’ ἐν Ἐπιγράμμασι περὶ τοῦ
 κατασκευασθέντος ὑπὸ Κτησιβίου τοῦ μηχανοποιοῦ ῥυτοῦ
 μνημονεύων φησί· 
 ζωροπόται, καὶ τοῦτο φιλοζεφύρου κατὰ νηὸν 
 τὸ ῥυτὸν εὐδίης δεῦτ’ ἴδετ’ Ἀρσινόης, 
 ὀρχηστὴν Βησᾶν Αἰγύπτιον· ὃς λιγὺν ἦχον 
 σαλπίζει κρουνοῦ πρὸς ῥύσιν οἰγομένου, 
 οὐ πολέμου σύνθημα, διὰ χρυσέου δὲ γέγωνεν 
 κώδωνος κώμου σύνθεμα καὶ θαλίης, 
 
 Νεῖλος ὁκοῖον ἄναξ μύσταις φίλον ἱεραγωγοῖς 
 εὗρε μέλος θείων πάτριον ἐξ ὑδάτων. 
 ἀλλ’ εἰ Κτησιβίου σοφὸν εὕρεμα τίετε τοῦτο, 
 δεῦτε, νέοι, νηῷ τῷδε παρ’ Ἀρσινόης. 
 Θεόφραστος δ’ ἐν τῷ περὶ Μέθης ( fr. 122
 W ) τὸ ῥυτόν φησιν ὀνομαζόμενον ποτήριον τοῖς
 ἥρωσι μόνοις ἀποδίδοσθαι. Δωρόθεος δ’ ὁ Σιδώνιός φησιν τὰ
 ῥυτὰ κέρασιν ὅμοια εἶναι, διατετρημένα δ’ εἶναι, ἐξ ὧν
 κρουνιζόντων λεπτῶς κάτωθεν πίνουσιν, ὠνομάσθαι τε ἀπὸ τῆς
 ῥύσεως.

ΣΑΝΝΑΚΙΑ. Κράτης ἐν πέμπτῳ Ἀττικῆς Διαλέκτου ( p. 65
 W ) ἔκπωμά φησιν εἶναι οὕτως καλούμενον. ἐστὶ δὲ
 Περσικόν. Φιλήμων δ’ ἐν τῇ Χήρᾳ βατιακῶν μνησθεὶς καὶ τῇ
 γελοιότητι τοῦ ὀνόματος προσπαίξας φησί ( II 503
 K )· 
 σαννάκρα ἱπποτραγέλαφοι, βατιάκια, |
 σαννάκια. 
 ΣΕΛΕΥΚΙΣ. ὅτι ἀπὸ Σελεύκου τοῦ βασιλέως τὴν 
 προσηγορίαν ἔσχεν τὸ ἔκπωμα προείρηται ( cf.
 c. 26 ), ἱστοροῦντος τοῦτο καὶ Ἀπολλοδώρου τοῦ
 Ἀθηναίου. Πολέμων δ’ ἐν πρώτῳ τῶν πρὸς Ἀδαῖον ( fr. 57
 Pr ) ‘ποτήρια, φησί, παραπλήσια Σελευκίς, Ῥοδιάς,
 Ἀντιγονίς.’ 
 ΣΚΑΛΛΙΟΝ κυλίκιον μικρόν, ᾧ σπένδουσιν Αἰολεῖς, ὡς Φιλητᾶς
 φησιν ἐν Ἀτάκτοις ( fr. 53 Bach ).

ΣΚΥΦΟΣ. τούτου τινὲς τὴν γενικὴν σὺν τῷ σ 
 προφέρονται διὰ παντός, οὐκ εὖ· ὅτε γὰρ
 ἀρσενικόν ἐστιν ὁ σκύφος, ὡς λύχνος, ἄνευ τοῦ σ προοισόμεθα, ὅτε δὲ οὐδέτερον τὸ
 σκύφος, σὺν τῷ σ κλινοῦμεν σκύφος
 σκύφους, ὡς τεῖχος τείχους. οἱ δ’ Ἀττικοὶ τὴν εὐθεῖαν καὶ
 ἀρσενικῶς καὶ οὐδετέρως λέγουσιν. Ἡσίοδος δ’ ἐν τῷ δευτέρῳ
 Μελαμποδίας σὺν τῷ π σκύπφον λέγει ( fr. 193
 Rz )· 
 τῷ δὲ Μάρης θοὸς ἄγγελος ἦλθε δι’ οἴκου, 
 πλήσας δ’ ἀργύρεον σκύπφον φέρε, δῶκε δ’ ἄνακτι. 
 καὶ πάλιν ( fr. 194 )· 
 καὶ τότε Μάντης μὲν δεσμὸν βοὸς αἴνυτο χερσίν, 
 Ἴφικλος δ’ ἐπὶ νῶτ’ ἐπεμαίετο. τῷ δ’ ἐπόπισθεν 
 σκύπφον ἔχων ἑτέρῃ, ἑτέρῃ δὲ σκῆπτρον ἀείρας 
 ἔστειχεν Φύλακος καὶ ἐνὶ δμώεσσιν ἔειπεν. 
 ὁμοίως δὲ καὶ Ἀναξίμανδρος ἐν τῇ Ἡρωολογίᾳ λέγων
 ὧδε ( FHG II 67 )· ‘Ἀμφιτρύων δὲ τὴν λείην
 δασάμενος τοῖς συμμάχοις καὶ τὸν σκύπφον ἔχων ὃν εἵλετο
 αὑτῷ.’ καὶ πάλιν· ‘τὸν δὲ σκύπφον Τηλεβόῃ δίδωσι Ποσειδῶν
 παιδὶ τῷ ἑαυτοῦ, Τηλεβόης δὲ Πτερέλεῳ· τοῦτον ἑλὼν
 ἀπέπλεεν.’ ὁμοίως εἴρηκε καὶ Ἀνακρέων ( fr. 82
 B4 )· 
 ἐγὼ δ’ ἔχων σκύπφον Ἐρξίωνι 
 τῷ λευκολόφῳ μεστὸν ἐξέπινον, 
 — ἀντὶ τοῦ προέπινον. κυρίως γάρ ἐστι τοῦτο
 προπίνειν, τὸ ἑτέρῳ πρὸ ἑαυτοῦ δοῦναι πιεῖν. καὶ ὁ Ὀδυσσεὺς
 δὲ παρὰ τῷ Ὁμήρῳ ( Od.
 13.57 ) τῇ 
 Ἀρήτῃ δ’ ἐν χερσὶ τίθει δέπας ἀμφικύπελλον. 
 
 καὶ ἐν Ἰλιάδι· 
 Il. 9.224 
 
 πλησάμενος δ’ οἴνοιο δέπας δείδεκτ’ Ἀχιλῆα. 
 
 πληροῦντες γὰρ προέπινον ἀλλήλοις μετὰ
 προσαγορεύσεως. — Πανύασσις τρίτῳ Ἡρακλείας φησίν
 ( fr. 4 Ki )· 
 τοῦ κεράσας κρητῆρα μέγαν χρυσοῖο φαεινὸν 
 σκύπφους αἰνύμενος θαμέας ποτὸν ἡδὺν ἔπινεν. 
 Εὐριπίδης δ’ ἐν Εὐρυσθεῖ ἀρσενικῶς ἔφη ( fr.
 379 N )· 
 σκύφος τε μακρός. 
 καὶ Ἀχαιὸς δ’ ἐν Ὀμφάλῃ ( fr. 33 N )·
 
 ὁ δὲ σκύφος με τοῦ θεοῦ καλεῖ. 
 Σιμωνίδης δὲ ( fr. 246 B4 ) ‘οὐατόεντα
 σκύφον’ ἔφη. Ἴων δ’ ἐν Ὀμφάλῃ ( fr. 26 N )·
 
 οἶνος οὐκ ἔνι 
 ἐν τῷ σκύφει, 
 τὸ σκύφει ἰδίως ἀπὸ τοῦ σκύφος σχηματίσας
 οὐδετέρως ἔφη. ὁμοίως καὶ Ἐπίχαρμος ἐν Κύκλωπι ( p.
 243 L )· 
 φέρ’ ἐγχέας εἰς τὸ σκύφος. 
 καὶ Ἄλεξις ἐν Λευκαδίᾳ ( II 344 K )·
 
 οἴνου γεραιοῖς χείλεσιν μέγα σκύφος. 
 καὶ Ἐπιγένης ἐν Βακχίδι ( II 417 K )·
 
 τὸ σκύφος ἔχαιρον δεχόμενος. 
 Φαίδιμός τε ἐν πρώτῳ Ἡρακλείας ( p. 214
 Ki )· 
 δουράτεον σκύφος εὐρὺ μελιζώροιο ποτοῖο. 
 καὶ παρ’ Ὁμήρῳ δ’ Ἀριστοφάνης ὁ Βυζάντιος
 ( p. 42 adn. N ) γράφει· 
 Od. 14.112 
 
 πλησάμενος δ’ ἄρα οἱ δῶκε σκύφος, ᾧπερ ἔπινεν. 
 
 
 Ἀρίσταρχος δέ· 
 πλησάμενος δ’ ἄρα οἱ δῶκε σκύφον, ᾧπερ ἔπινεν. 
 Ἀσκληπιάδης δ’ ὁ Μυρλεανὸς ἐν τῷ περὶ τῆς
 Νεστορίδος φησὶν ( cf. p. 477b ) ὅτι τῷ σκύφει
 καὶ τῷ κισσυβίῳ τῶν μὲν ἐν ἄστει καὶ μετρίων οὐδεὶς ἐχρῆτο,
 συβῶται δὲ καὶ νομεῖς καὶ οἱ ἐν ἀγρῷ, ὡς ὁ Εὔμαιος 
 Od. 14.112 
 
 πλησάμενος δῶκε σκύφος, ᾧπερ ἔπινεν, 
 οἴνου ἐνίπλειον. 
 
 καὶ Ἀλκμὰν δέ φησι ( fr. 34 B4 )· 
 πολλάκι δ’ ἐν κορυφαῖς ὀρέων, ὅκα 
 θεοῖσιν ἅδῃ πολύφανος ἑορτά, 
 χρύσεον ἄγγος ἔχοισα μέγαν σκύφον, 
 οἷά τε ποιμένες ἄνδρες ἔχουσιν, 
 χερσὶ λεόντεον ἐν γάλα θεῖσα 
 τυρὸν ἐτύρησας μέγαν ἄτρυφον 
 ἀργειοφόνται. 
 Αἰσχύλος δ’ ἐν Περραιβίσι φησί ( fr. 184
 N )· 
 ποῦ μοι τὰ πολλὰ δῶρα κἀκροθίνια; 
 ποῦ χρυσότευκτα κἀργυρᾶ σκυφώματα; 
 Στησίχορος δὲ τὸ παρὰ Φόλῳ τῷ Κενταύρῳ ποτήριον
 σκύφιον δέπας καλεῖ ἐν ἴσῳ τῷ σκυφοειδές· λέγει δ’ ἐπὶ τοῦ
 Ἡρακλέους ( fr. 7 B4 )· 
 σκύφιον δὲ λαβὼν δέπας ἔμμετρον ὡς τριλάγυνον 
 πί’ ἐπισχόμενος, τό ῥά οἱ παρέθηκε Φόλος κεράσας. 
 καὶ Ἄρχιππος δὲ ἐν Ἀμφιτρύωνι οὐδετέρως εἴρηκε
 ( I 680 K ).

λάγυνον δὲ μέτρου λέγουσιν εἶναι ὄνομα 
 παρὰ τοῖς Ἕλλησιν, ὡς χοὸς καὶ κοτύλης. χωρεῖν δ’ αὐτὸ
 κοτύλας Ἀττικὰς δώδεκα. καὶ ἐν Πάτραις δέ φασι
 τοῦτ’ εἶναι τὸ μέτρον τὴν λάγυνον. ἀρσενικῶς δὲ εἴρηκε τὸν
 λάγυνον Νικόστρατος μὲν ἐν Ἑκάτῃ ( II 223 K )·
 
 τῶν κατεσταμνισμένων 
 ἡμῖν λαγύνων πηλίκοι τινές; Β. τρίχους. 
 καὶ πάλιν· 
 τὸν μεστὸν ἡμῖν φέρε λάγυνον. 
 καὶ ἐν τῇ ἐπιγραφομένῃ Κλίνῃ ( ib.
 224 )· 
 καὶ δυσχερὴς λάγυνος οὗτος πλησίον 
 ὄξους. 
 Δίφιλος ἐν Ἀνασῳζομένοις ( ib. 544 )·
 
 λάγυνον ἔχω κενόν, ὦ γραῦ, θύλακον δὲ μεστόν. 
 Λυγκεὺς δ’ ὁ Σάμιος ἐν τῇ πρὸς Διαγόραν Ἐπιστολῇ
 γράφει· ‘καθ’ ὃν χρόνον ἐπεδήμησας ἐν Σάμῳ,
 Διαγόρα, πολλάκις οἶδά σε παραγινόμενον εἰς τοὺς παρ’ ἐμοὶ
 πότους, ἐν οἷς λάγυνος κατ’ ἄνδρα κείμενος οἰνοχοεῖτο, πρὸς
 ἡδονὴν διδοὺς ἑκάστῳ ποτήριον.’ Ἀριστοτέλης δ’ ἐν τῇ
 Θετταλῶν Πολιτείᾳ ( fr. 452 R ) θηλυκῶς λέγεσθαί
 φησιν ὑπὸ Θετταλῶν τὴν λάγυνον. καὶ Ῥιανὸς ὁ ἐποποιὸς ἐν
 Ἐπιγράμμασιν ( p. 211 M )· 
 ἥμισυ μὲν πίσσης κωνίτιδος, ἥμισυ δ’ οἴνου, 
 Ἀρχῖν᾽, ἀτρεκέως ἥδε λάγυνος ἔχει. 
 λεπτοτέρης δ’ οὐκ οἶδ’ ἐρίφου κρέα· πλὴν ὅ γε
 πέμψας 
 αἰνεῖσθαι πάντων ἄξιος Ἱπποκράτης. 
 
 οὐδετέρως δὲ Δίφιλος ἐν Ἀδελφοῖς εἴρηκεν ( II
 541 K )· 
 ὦ τοιχωρύχον 
 ἐκεῖνο καὶ τῶν δυναμένων λαγύνιον· 
 ἔχον βαδίζειν εἰς τὰ γεύμαθ’ ὑπὸ μάλης, 
 καὶ τοῦτο πωλεῖν μέχρι ἂν ὥσπερ ἐν ἐράνῳ 
 εἷς λοιπὸς ᾖ κάπηλος ἠδικημένος 
 ὑπ’ οἰνοπώλου. 
 τὸ δ’ ἐν Γηρυονηίδι Στησιχόρου ‘ἔμμετρον ὡς
 τριλάγυνον’ τὴν τῶν τριῶν γενῶν ἀμφιβολίαν ἔχει.
 Ἐρατοσθένης δέ φησι ( fr. 82 Strecker ) λέγεσθαι
 τὴν πέτασον καὶ τὴν στάμνον ὑπό τινων.

τὸ δὲ σκύφος ὠνομάσθη ἀπὸ τῆς σκαφίδος. καὶ τοῦτο δ’ ἐστὶν
 ὁμοίως ἀγγεῖον ξύλινον στρογγύλον γάλα καὶ ὀρὸν δεχόμενον,
 ὡς καὶ παρ’ Ὁμήρῳ λέγεται· 
 Od. 9.222 
 
 ναῖον δ’ ὀρῷ ἄγγεα πάντα 
 γαυλοί τε σκαφίδες τε τετυγμένα, τοῖς
 ἐνάμελγεν. 
 
 εἰ μὴ σκύφος οἷον σκύθος τις διὰ τὸ τοὺς Σκύθας
 περαιτέρω τοῦ δέοντος μεθύσκεσθαι. Ἱερώνυμος δ’ ὁ Ῥόδιος ἐν
 τῷ περὶ Μέθης ( fr. 2 Hi ) καὶ τὸ μεθύσαι
 σκυθίσαι φησί· συγγενὲς γὰρ εἶναι τὸ 
 φ τῷ θ . ὕστερον δὲ κατὰ
 μίμησιν εἰργάσαντο κεραμέους τε καὶ ἀργυροῦς σκύφους. ὧν
 πρῶτοι μὲν ἐγένοντο καὶ κλέος ἔλαβον οἱ Βοιώτιοι λεγόμενοι,
 χρησαμένου κατὰ τὰς στρατείας πρώτου Ἡρακλέους τῷ γένει·
 διὸ καὶ Ἡρακλεωτικοὶ πρός τινων καλοῦνται. ἔχουσι μέντοι
 πρὸς τοὺς ἄλλους διαφοράν· ἔπεστι γὰρ
 ἐπὶ τῶν ὤτων αὐτοῖς ὁ λεγόμενος Ἡράκλειος δεσμός.
 μνημονεύει δὲ τῶν Βοιωτίων σκύφων Βακχυλίδης ἐν τούτοις
 ποιούμενος τὸν λόγον πρὸς τοὺς Διοσκόρους, καλῶν αὐτοὺς ἐπὶ
 ξένια ( fr. 28 B4 )· 
 οὐ βοῶν πάρεστι σώματ’ οὔτε χρυσὸς οὔτε πορφύρεοι
 τάπητες, ἀλλὰ θυμὸς εὐμενὴς 
 Μοῦσά τε γλυκεῖα καὶ Βοιωτίοισιν ἐν σκύφοισιν 
 οἶνος ἡδύς. 
 διήνεγκαν δὲ μετὰ τοὺς Βοιωτίους οἱ Ῥοδιακοὶ
 λεγόμενοι Δαμοκράτους δημιουργήσαντος. τρίτοι δ’ εἰσὶν οἱ
 Συρακόσιοι. καλεῖται δ’ ὁ σκύφος ὑπὸ Ἠπειρωτῶν, ὥς φησι
 Σέλευκος, λυρτός, ὑπὸ δὲ Μηθυμναίων, ὡς Παρμένων φησὶν ἐν
 τῷ περὶ Διαλέκτου, σκύθος. ἐκαλεῖτο δὲ καὶ Δερκυλλίδας ὁ
 Λακεδαιμόνιος Σκύφος, ὥς φησιν Ἔφορος ἐν τῇ ὀκτωκαιδεκάτῃ
 λέγων οὕτως ( FHG I 271 )· ‘Λακεδαιμόνιοι ἀντὶ
 Θίμβρωνος Δερκυλλίδαν ἔπεμψαν εἰς τὴν Ἀσίαν, ἀκούοντες ὅτι
 πάντα πράττειν εἰώθασιν οἱ περὶ τὴν Ἀσίαν βάρβαροι μετὰ
 ἀπάτης καὶ δόλου. διόπερ Δερκυλλίδαν ἔπεμψαν ἥκιστα
 νομίζοντες ἐξαπατηθήσεσθαι· ἦν γὰρ οὐδὲν ἐν τῷ τρόπῳ
 Λακωνικὸν οὐδ’ ἁπλοῦν ἔχων, ἀλλὰ πολὺ τὸ πανοῦργον καὶ τὸ
 θηριῶδες. διὸ καὶ Σκύφον αὐτὸν οἱ Λακεδαιμόνιοι
 προσηγόρευον.’

ΤΑΒΑΙΤΑΣ Ἀμύντας ἐν τῷ πρώτῳ τῶν τῆς Ἀσίας Σταθμῶν περὶ τοῦ
 ἀερομέλιτος καλουμένου διαλεγόμενος γράφει οὕτως
 ( scr. h. Al. M. p. 135 )· ‘σὺν τοῖς φύλλοις
 δρέποντες συντιθέασιν εἰς παλάθης Συριακῆς τρόπον πλάττοντες, οἳ δὲ σφαίρας
 ποιοῦντες. καὶ ἐπειδὰν μέλλωσι προσφέρεσθαι, ἀποκλάσαντες
 ἀπ’ αὐτῶν ἐν τοῖς ξυλίνοις ποτηρίοις, οὓς καλοῦσι ταβαίτας,
 προβρέχουσι καὶ διηθήσαντες πίνουσι. καὶ ἔστιν ὅμοιον ὡς ἄν
 τις μέλι πίνοι διείς, τούτου δὲ καὶ πολὺ ἥδιον.’ 
 ΤΡΑΓΕΛΑΦΟΣ. οὕτω τινὰ καλεῖται ποτήρια, ὧν μνημονεύει
 Ἄλεξις μὲν ἐν Κονιατῇ ( II 333 K )· 
 κυμβία, 
 φιάλαι, τραγέλαφοι, κύλικες. 
 Εὔβουλος δ’ ἐν Κατακολλωμένῳ ( ib.
 180 )· 
 ἀλλ’ εἰσὶ φιάλαι πέντε, τραγέλαφοι δύο. 
 Μένανδρος δ’ ἐν Ἁλιεῖ φησι ( cf. p. 484
 c )· 
 τραγέλαφοι, λαβρώνιοι. 
 Ἀντιφάνης Χρυσίδι ( II 110 K )· 
 .. σατραποπλούτῳ δ᾽, ὡς λέγουσι, νυμφίῳ, 
 κεκτημένῳ τάλαντα, παῖδας, ἐπιτρόπους, 
 ζεύγη, καμήλους, στρώματ᾽, ἀργυρώματα, 
 φιάλας, τριήρεις, τραγελάφους, καρχήσια, 
 γαυλοὺς ὁλοχρύσουσ — Β. πλοῖα; Α. τοὺς κάδους μὲν
 οὖν 
 καλοῦσι γαυλοὺς πάντες οἱ προγάστορες. 
 ΤΡΙΗΡΗΣ. ὅτι καὶ τριήρης εἶδος ἐκπώματος Ἐπίνικος
 ἐν Ὑποβαλλομέναις δεδήλωκε. προείρηται δὲ τὸ μαρτύριον
 ( p. 497b ). 
 ΥΣΤΙΑΚΟΝ ποτήριον ποιὸν Ῥίνθων ἐν Ἡρακλεῖ· 
 ἐν ὑστιακῷ τε καθαρὸν ἐλατῆρα σὺ 
 καθαρῶν τ’ ἀλήτων κἀλφίτων ἀπερρόφεις.

ΦΙΑΛΗ. Ὅμηρος μὲν ὅταν λέγῃ ( Il. 21.270 )· 
 ἀμφίθετον φιάλην ἀπύρωτον ἔθηκε 
 καὶ ‘χρυσῆν φιάλην καὶ δίπλακα δημόν ( Il. 21.243 ) ’ʼ, οὐ τὸ
 ποτήριον λέγει, ἀλλὰ χαλκίον τι καὶ ἐκπέταλον
 λεβητῶδες, ἴσως δύο ὦτα ἔχον ἐξ ἀμφοτέρων τῶν μερῶν.
 Παρθένιος δ’ ὁ τοῦ Διονυσίου ἀμφίθετον ἀκούει τὴν ἀπύθμενον
 φιάλην. Ἀπολλόδωρος δ’ ὁ Ἀθηναῖος ἐν τῷ περὶ τοῦ Κρατῆρος
 ῥησειδίῳ τὴν κατὰ τὸν πυθμένα μὴ δυναμένην τίθεσθαι καὶ
 ἐρείδεσθαι, ἀλλὰ κατὰ τὸ στόμα. τινὲς δέ φασιν, ὃν τρόπον
 ἀμφιφορεὺς λέγεται ὁ ἀμφοτέρωθεν κατὰ τὰ ὦτα δυνάμενος
 φέρεσθαι, οὕτως καὶ τὴν ἀμφίθετον φιάλην. Ἀρίσταρχος δὲ τὴν
 δυναμένην ἐξ ἀμφοτέρων τῶν μερῶν τίθεσθαι, κατὰ τὸν πυθμένα
 καὶ κατὰ τὸ στόμα. Διονύσιος δ’ ὁ Θρᾲξ τὴν στρογγύλην, τὴν
 ἀμφιθέουσαν κυκλοτερεῖ τῷ σχήματι. Ἀσκληπιάδης δ’ ὁ
 Μυρλεανὸς ‘ἡ μὲν φιάλη, φησί, κατ’ ἀντιστοιχίαν ἐστὶ πιάλη,
 ἡ τὸ πιεῖν ἅλις παρέχουσα· μείζων γὰρ τοῦ ποτηρίου. ἡ δὲ
 ἀμφίθετος καὶ ἀπύρωτος ἢ ψυχρήλατος ἢ ἐπὶ πῦρ
 οὐκ ἐπιτιθεμένη, καθότι καὶ λέβητα καλεῖ ὁ ποιητὴς τὸν μὲν
 ἐμπυριβήτην, τὸν δὲ ἄπυρον· 
 Il. 21.885 
 
 κὰδ δὲ λέβητ’ ἄπυρον βοὸς ἄξιον ἀνθεμόεντα, 
 
 τὸν δεχόμενον ἴσως ὕδωρ ψυχρόν, ὥστε καὶ τὴν φιάλην
 εἶναι χαλκίῳ προσεοικυῖαν ἐκπετάλῳ, δεχομένην ψυχρὸν ὕδωρ.
 τὴν δ’ ἀμφίθετον πότερα δύο βάσεις ἔχειν δεῖ νομίζειν ἐξ ἑκατέρου μέρους, ἢ τὸ μὲν
 ἀμφὶ σημαίνει τὸ περί, τοῦτο δ’ αὖ τὸ περιττόν; ὥστε
 λέγεσθαι τὴν περιττῶς πεποιημένην ἀμφίθετον, ἐπεὶ τὸ
 ποιῆσαι θεῖναι πρὸς τῶν ἀρχαίων ἐλέγετο. δύναται δὲ καὶ ἡ
 ἐπὶ τὸν πυθμένα καὶ τὸ στόμα τιθεμένη· ἡ δὲ τοιαύτη θέσις
 τῶν φιαλῶν Ἰωνική ἐστι καὶ ἀρχαία. ἔτι γοῦν καὶ νῦν οὕτως
 Μασσαλιῆται τιθέασι τὰς φιάλας ἐπὶ πρόσωπον.’

Κρατίνου δ’ εἰπόντος ἐν Δραπέτισιν ( I 27 K )·
 
 δέχεσθε φιάλας τάσδε βαλανειομφάλους, 
 Ἐρατοσθένης ἐν τῷ ἑνδεκάτῳ περὶ Κωμῳδίας
 ( fr. 25 Strecker ) τὴν λέξιν ἀγνοεῖν φησι
 Λυκόφρονα· τῶν γὰρ φιαλῶν οἱ ὀμφαλοὶ καὶ τῶν βαλανείων οἱ
 θόλοι παρόμοιοι· εἰς δὲ τὸ εἶδος οὐκ ἀρύθμως παίζονται.
 Ἀπίων δὲ καὶ Διόδωρός φησι· ‘φιάλαι ποιαί, ὧν ὁ ὀμφαλὸς
 παραπλήσιος ἠθμῷ.’ ὁ δὲ Μυρλεανὸς Ἀσκληπιάδης ἐν τοῖς περὶ
 ..... ‘Κρατίνου βαλανειόμφαλοι, φησίν, λέγονται, ὅτι οἱ
 ὀμφαλοὶ αὐτῶν καὶ τῶν βαλανείων οἱ θόλοι ὅμοιοί εἰσιν.’ καὶ
 Δίδυμος δὲ τὰ αὐτὰ εἰπὼν ( p. 42 Schm )
 παρατίθεται τὰ Λυκόφρονος οὕτως ἔχοντα
 ( fr. 25 Str )· ‘ἀπὸ τῶν ὀμφαλῶν τῶν ἐν ταῖς
 γυναικείαις πυέλοις, ὅθεν τοῖς σκαφίοις ἀρύουσιν.’ Τίμαρχος
 δ’ ἐν τετάρτῳ περὶ τοῦ Ἐρατοσθένους Ἑρμοῦ ‘πεπαῖχθαί τις ἂν
 οἰηθείη, φησί, τὴν λέξιν, διότι τὰ πλεῖστα τῶν Ἀθήνησι
 βαλανείων κυκλοειδῆ ταῖς κατασκευαῖς ὄντα τοὺς ἐξαγωγοὺς
 ἔχει κατὰ μέσον, ἐφ’ οὗ χαλκοῦς ὀμφαλὸς ἔπεστιν.’ Ἴων δ’ ἐν
 Ὀμφάλῃ ( fr. 20 N )· 
 
 ἴτ’ ἐκφορεῖτε, παρθένοι, 
 κύπελλα καὶ μεσομφάλους. 
 οὕτω δ’ εἴρηκε τὰς βαλανειομφάλους, ὧν Κρατῖνος
 μνημονεύει ( v. Litt. d )· 
 δέχεσθε φιάλας τάσδε βαλανειομφάλους. 
 καὶ Θεόπομπος δ’ ἐν Ἀλθαίᾳ ἔφη ( I 734
 K )· 
 λαβοῦσα πλήρη χρυσέαν μεσόμφαλον 
 φιάλην. Τελέστης δ’ ἄκατον ὠνόμαζέ νιν, 
 ὡς τοῦ Τελέστου ἄκατον τὴν φιάλην εἰρηκότος.
 Φερεκράτης δὲ ἢ ὁ πεποιηκὼς τοὺς εἰς αὐτὸν ἀναφερομένους
 Πέρσας φησί ( ib. 182 )· 
 στεφάνους τε πᾶσι κὠμφαλωτὰς χρυσίδας.

Ἀθηναῖοι δὲ τὰς μὲν ἀργυρᾶς φιάλας ἀργυρίδας λέγουσι,
 χρυσίδας δὲ τὰς χρυσᾶς. τῆς δὲ ἀργυρίδος φιάλης 
 Φερεκράτης μὲν ἐν Πέρσαις οὕτως μνημονεύει
 ( ibid )· 
 οὗτος σύ, ποῖ τὴν ἀργυρίδα τηνδὶ φέρεις; 
 χρυσίδος δὲ Κρατῖνος ἐν Νόμοις ( ib.
 52 )· 
 χρυσίδι σπένδων γέγραφε τοῖς ὄφεσι πιεῖν διδούς· 
 καὶ Ἕρμιππος ἐν Κέρκωψι ( ib. 234 )·
 
 χρυσίδ’ οἴνου πανσέληνον ἐκπιὼν ὑφείλετο. 
 καὶ ὅ γε ἐ — — — — ἐκαλεῖτο δέ τις καὶ βαλανωτὴ
 φιάλη, ἧς τῷ πυθμένι χρυσοῖ ὑπέκειντο ἀστράγαλοι. Σῆμος δ᾽
 ( FHG IV 495 ) ἐν Δήλῳ
 ἀνακεῖσθαί φησι χαλκοῦν φοίνικα, Ναξίων ἀνάθημα, καὶ
 καρυωτὰς φιάλας χρυσᾶς. Ἀναξανδρίδης δὲ ( II 164
 K ) φιάλας Ἄρεος καλεῖ τὰ ποτήρια ταῦτα. Αἰολεῖς
 δὲ τὴν φιάλην ἄρακιν καλοῦσι.

ΦΘΟΙΣ. πλατεῖαι φιάλαι ὀμφαλωτοί. Εὔπολις ( I 357
 K )· ‘σὺν φθοῖσι προσπεπωκώς.’ ἔδει δὲ ὀξύνεσθαι
 ὡς Καρσί, παισί, φθειρσί. 
 ΦΙΛΟΤΗΣΙΑ κύλιξ τις, ἣν κατὰ φιλίαν προὔπινον, ὥς φησι
 Πάμφιλος. Δημοσθένης δέ φησι ( 19, 128 )· ‘καὶ
 φιλοτησίας προὔπινεν.’ Ἄλεξις ( II 402 K )·
 
 φιλοτησίαν σοι τήνδ’ ἐγὼ 
 ἰδίᾳ τε καὶ κοινῇ κύλικα προπίομαι. 
 ἐκαλεῖτο δὲ καὶ τὸ ἑταιρικὸν συνευωχούμενον
 φιλοτήσιον. Ἀριστοφάνης ( I 557 K )· 
 ἑπτάπους γοῦν ἡ σκιά ᾽στιν· 
 ἡ ᾽πὶ τὸ δεῖπνον ὡς ἤδη καλεῖ μ᾽ 
 ὁ χορὸς ὁ φιλοτήσιος.’ 
 διὰ δὲ τὴν τοιαύτην πρόποσιν ἐκαλεῖτο καὶ κύλιξ
 φιλοτησία, ὡς ἐν Λυσιστράτῃ ( 203 )· 
 δέσποινα Πειθοῖ καὶ κύλιξ φιλοτησία. 
 ΧΟΝΝΟΙ. παρὰ Γορτυνίοις ποτηρίου εἶδος, ὅμοιον 
 θηρικλείῳ, χάλκεον· ὃ δίδοσθαι τῷ ἁρπασθέντι ὑπὸ
 τοῦ ἐραστοῦ φησιν Ἑρμῶναξ. ΧΑΛΚΙΔΙΚΑ
 ποτήρια, ἴσως ἀπὸ τῆς Χαλκίδος τῆς Θρᾳκικῆς
 εὐδοκιμοῦντα.

ΧΥΤΡΙΔΕΣ. Ἄλεξις ἐν Ὑπο βολιμαίῳ ( II
 386 K )· 
 ἐγὼ Πτολεμαίου τοῦ βασιλέως τέτταρα 
 χυτρίδι’ ἀκράτου τῆς τ’ ἀδελφῆς προσλαβὼν 
 τῆς τοῦ βασιλέως ταὔτ᾽, ἀπνευστί τ’ ἐκπιὼν 
 ὡς ἄν τις ἥδιστ’ ἴσον ἴσῳ κεκραμένον, 
 καὶ τῆς Ὁμονοίας δύο, τί νῦν μὴ κωμάσω 
 ἄνευ λυχνούχου πρὸς τὸ τηλικοῦτο φῶς; 
 Ἡρόδοτος δ’ ἐν τῇ πέμπτῃ τῶν Ἱστοριῶν ( c.
 88 ) νόμον φησὶ θέσθαι Ἀργείους καὶ Αἰγινήτας
 Ἀττικὸν μηδὲν προσφέρειν πρὸς τὰς θυσίας μηδὲ κέραμον, ἀλλ᾽
 ἐκ χυτρίδων ἐπιχωρίων τὸ λοιπὸν αὐτόθι εἶναι πίνειν. καὶ
 Μελέαγρος δ’ ὁ κυνικὸς ἐν τῷ Συμποσίῳ οὑτωσὶ γράφει· ‘κἀν
 τοσούτῳ πρόποσιν αὐτῷ βαρεῖαν διέδωκε, χυτρίδια βαθέα
 δώδεκα.’

ΨΥΓΕΥΣ ἢ ΨΥΚΤΗΡ. Πλάτων Συμποσίῳ ( p. 213e )·
 ‘ἀλλὰ φέρε, παῖ, φάναι, τὸν ψυκτῆρα ἐκεῖνον, ἰδόντα αὐτὸν
 πλέον ἢ ὀκτὼ κοτύλας χωροῦντα. τοῦτον οὖν ἐμπλησάμενον
 πρῶτον μὲν αὐτὸν ἐκπιεῖν, ἔπειτα τῷ Σωκράτει κελεύειν
 ἐγχεῖν.’ .... ‘παραμηκύνειν ἐγχειροῦντος τοῦ Ἀρχεβούλου,
 εὐκαιρότατα προχέων ὁ παῖς τοῦ οἰναρίου
 ἀνατρέπει τὸν ψυκτῆρα.’ Ἄλεξις ἐν Εἰσοικιζομένῳ φησὶ
 ( II 319 K ) ‘τρικότυλον ψυγέα.’ Διώξιππος
 Φιλαργύρῳ ( III 359 K )· 
 παρ’ Ὀλυμπίχου δὲ θηρικλείους ἔλαβεν ἕξ, 
 ιτάτους δύο ψυκτῆρας. 
 Μένανδρος δ’ ἐν τῷ ἐπιγραφομένῳ δράματι Χαλκεῖά
 φησιν ( fr. 510 K )· 
 τοῦτο δὴ τὸ νῦν ἔθος 
 ‘ἄκρατον’ ἐβόων, ‘τὴν μεγάλην.’ ψυκτῆρά τις 
 προὔπινεν ἄν, τοὺς ἀθλίους ἀπολλύων. 
 Ἐπιγένης δ’ ἐν Ἡρωίνῃ καταλέγων πολλὰ ποτήρια καὶ
 τοῦ ψυγέως οὕτως μνημονεύει ( II 417 K )· 
 τὴν θηρίκλειον δεῦρο καὶ τὰ Ῥοδιακὰ 
 κόμισον λαβὼν τοὺς παῖδας. εἶτ’ οἴσεις μόνος 
 ψυκτῆρα, κύαθον, κυμβία. 
 Στράττις Ψυχασταῖς ( I 728 K )· 
 ὃ δέ τις ψυκτῆρ᾽, ὃ δέ τις κύαθον 
 χαλκοῦν κλέψας ἀπορῶν κεῖται, 
 κοτύλη δ’ ἀνὰ χοίνικα μάττει. 
 Ἄλεξις δ’ ἐν Ἱππίσκῳ ψυκτηρίδιον καλεῖ διὰ τούτων
 ( II 297 K )· 
 ἀπήντων τῷ ξένῳ 
 εἰς τὴν κατάλυσιν ησονην αἴθων ἀνήρ. 
 τοῖς παισί τ’ εἶπα (δύο γὰρ ἦγον οἴκοθεν) 
 τἀκπώματ’ εἰς τὸ φανερὸν ἐκνενιτρωμένα 
 θεῖναι· κύαθος δ’ ἦν ἀργυροῦς,
 τἀκπώματα 
 ἦγεν δύο δραχμάς, κυμβίον δὲ τέτταρας, 
 
 ψυκτηρίδιον δὲ δύ’ ὀβολούς, Φιλιππίδου 
 λεπτότερον.

Ἡρακλέων δὲ ὁ Ἐφέσιος ‘ὃν ἡμεῖς, φησί, ψυγέα καλοῦμεν,
 ψυκτηρίαν τινὲς ὀνομάζουσιν. τοὺς δ’ Ἀττικοὺς καὶ κωμῳδεῖν
 τὸν ψυγέα ὡς ξενικὸν ὄνομα.’ Εὔφρων ἐν Ἀποδιδούσῃ
 ( III 320 K )· 
 ἐπὰν δὲ καλέσῃ ψυγέα τὸν ψυκτηρίαν, 
 τὸ τευτλίον δὲ σεῦτλα, φακέαν τὴν φακῆν, 
 τί δεῖ ποιεῖν; σὺ γὰρ εἶπον. Β. ὥσπερ χρυσίου 
 φωνῆς ἀπότισον, Πυργόθεμι, καταλλαγήν. 
 Ἀντιφάνης Ἱππεῦσι ( II 54 K )· 
 πῶς οὖν διαιτώμεσθα; τὸ μὲν ἐφίππιον 
 στρῶμ’ ἐστὶν ἡμῖν, ὁ δὲ καλὸς πῖλος κάδος, 
 ψυκτήρ, ὅτι βούλει, πάντ᾽, Ἀμαλθείας κέρας. 
 ἐν δὲ τῇ Καρίνῃ σαφῶς δηλοῦται, ὅτι τούτῳ ἐχρῶντο
 οἰνοχοοῦντες κυάθῳ. εἰπὼν γάρ ( II 56 K )·
 
 τρίποδα καὶ κάδον 
 παραθέμενος ψυκτῆρά τ’ οἴνου .... 
 μεθύσκεται, 
 ἐν τοῖς ἑξῆς ποιεῖ αὐτὸν λέγοντα· 
 ἔσται πότος 
 σφοδρότερος. οὐκοῦν, εἰ φράσαι τις, οὐκ ἔτι 
 ἔξεστι κυαθίζειν γάρ ...... 
 
 τὸν δὲ κάδον ἔξω καὶ τὸ ποτήριον λαβὼν 
 ἀπόφερε τἄλλα πάντα. 
 Διονύσιος δὲ ὁ τοῦ Τρύφωνος ἐν τῷ περὶ Ὀνομάτων
 ‘τὸν ψυγέα, φησίν, ἐκάλουν οἱ ἀρχαῖοι δῖνον.’ Νίκανδρος δ᾽
 ὁ Θυατειρηνὸς καλεῖσθαί φησι ψυκτήρια καὶ τοὺς ἀλσώδεις καὶ
 συσκίους τόπους τοὺς τοῖς θεοῖς ἀνειμένους, ἐν οἷς ἔστιν
 ἀναψῦξαι. Αἰσχύλος Νεανίσκοις ( fr. 146 N )·
 
 σαύρας ὑποσκίοισιν ἐν ψυκτηρίοις. 
 Εὐριπίδης Φαέθοντι ( fr. 782 N )·
 
 ψυκτήρια 
 δένδρεα φίλαισιν ὠλέναισι δέξεται. 
 καὶ ὁ τὸν Αἰγίμιον δὲ ποιήσας εἴθ’ Ἡσίοδός ἐστιν ἢ
 Κέρκωψ ὁ Μιλήσιος ( fr. 7 Rz )· 
 ἔνθα ποτ’ ἔσται ἐμὸν ψυκτήριον, ὄρχαμε λαῶν.

ΩΙΔΟΣ. οὕτως ἐκαλεῖτο τὸ ποτήριον, φησὶ Τρύφων ἐν τοῖς
 Ὀνοματικοῖς ( fr. 115 V ), τὸ ἐπὶ τῷ σκολίῳ
 διδόμενον, ὡς Ἀντιφάνης παρίστησιν ἐν Διπλασίοις ( II
 45 K )· 
 τί οὖν ἐνέσται τοῖς θεοῖσιν; Β. οὐδὲ ἕν, 
 ἂν μὴ κεράσῃ τις. Α. ἴσχε, τὸν ᾠδὸν λάμβανε. 
 ἔπειτα μηδὲν τῶν ἀπηρχαιωμένων 
 τούτων περάνῃς, τὸν Τελαμῶνα μηδὲ τὸν 
 Παιῶνα μηδ’ Ἁρμόδιον. 
 ΩΙΟΣΚΥΦΙΑ. περὶ τῆς ἰδέας τῶν ποτηρίων Ἀσκληπιάδης
 ὁ Μυρλεανὸς ἐν τῷ περὶ τῆς Νεστορίδος φησὶν ( cf. p. 438f ) ὅτι δύο πυθμένας ἔχει,
 ἕνα μὲν τὸν κατὰ τὸ κύτος αὐτῷ συγκεχαλκευμένον, ἕτερον δὲ
 τὸν πρόσθετον ἀπ’ ὀξέος ἀρχόμενον, καταλήγοντα δὲ εἰς
 πλατύτερον, ἐφ’ οὗ ἵσταται τὸ ποτήριον. 
 ΩΙΟΝ. Δίνων ἐν γʹ Περσικῶν φησιν οὕτως
 ( FHG II 92 )· ‘ἐστὶ δὲ ποτίβαζις ἄρτος
 κρίθινος καὶ πύρινος ὀπτὸς καὶ κυπαρίσσου στέφανος καὶ
 οἶνος κεκραμένος ἐν ᾠῷ χρυσῷ, οὗ αὐτὸς βασιλεὺς πίνει.’

τοσαῦτα εἰπὼν ὁ Πλούταρχος καὶ ὑπὸ πάντων κροταλισθεὶς
 ᾔτησε φιάλην, ἀφ’ ἧς σπείσας ταῖς Μούσαις καὶ τῇ τούτων
 Μνημοσύνῃ μητρὶ προὔπιε πᾶσι φιλοτησίαν. ἐπειπὼν
 δέ ( Pind. Ol. 7, 1 )· 
 φιάλαν ὡς εἴ τις ἀφνεᾶς ἀπὸ χειρὸς ἑλὼν 
 ἔνδον ἀμπέλου καχλάζοισαν δρόσῳ 
 δωρήσεται, 
 οὐ μόνον ‘νεανίᾳ γαμβρῷ προπίνων’, ἀλλὰ καὶ πᾶσι
 τοῖς φιλτάτοις ἔδωκε τῷ παιδὶ περισοβεῖν ἐν
 κύκλῳ κελεύσας, τὸ κύκλῳ πίνειν τοῦτ’ εἶναι λέγων,
 παρατιθέμενος Μενάνδρου ἐκ Περινθίας ( fr. 397
 K )· 
 οὐδεμίαν ἡ γραῦς ὅλως 
 κύλικα παρῆκεν, ἀλλὰ πίνει τὴν κύκλῳ. 
 καὶ πάλιν ἐκ Θεοφορουμένης ( fr. 224 )·
 
 
 καὶ ταχὺ πάλι τὸ πρῶτον περισόβει
 ποτήριον 
 αὐτοῖς ἀκράτου. 
 καὶ Εὐριπίδης δ’ ἐν Κρήσσαις ( fr. 468
 N )· 
 τὰ δ’ ἄλλα χαῖρε κύλικος ἑρπούσης κύκλῳ. 
 αἰτοῦντος δὲ τοῦ γραμματικοῦ Λεωνίδου μεῖζον
 ποτήριον καὶ εἰπόντος ‘κρατηρίζωμεν, ἄνδρες φίλοι ... οὕτως
 δὲ τοὺς πότους Λυσανίας φησὶν ὁ Κυρηναῖος Ἡρόδωρον
 εἰρηκέναι ἐν τούτοις ( FHG II 41 ) ‘ἐπεὶ δὲ
 θύσαντες πρὸς δεῖπνον καὶ κρατῆρα καὶ εὐχὰς καὶ παιῶνας
 ἐτράποντο.’ καὶ ὁ τοὺς μίμους δὲ πεποιηκώς, οὓς αἰεὶ διὰ
 χειρὸς ἔχειν Δοῦρίς φησι ( FHG II 480 ) τὸν
 σοφὸν Πλάτωνα, λέγει που ( Sophr. fr. 124 Bo )
 ‘κἠκρατηρίχημες’ ἀντὶ τοῦ ἐπεπώκειμεν.’ ‘ἀλλὰ μήν, πρὸς
 θεῶν’, ὁ Ποντιανὸς ἔφη, ‘οὐ δεόντως ἐκ μεγάλων πίνετε
 ποτηρίων, τὸν ἥδιστον καὶ χαριέστατον Ξενοφῶντα πρὸ
 ὀφθαλμῶν ἔχοντες, ὃς ἐν τῷ Συμποσίῳ φησίν ( c. 2,
 24 )· ‘ὁ δ’ αὖ Σωκράτης εἶπεν· ἀλλὰ πίνειν μέν, ὦ
 ἄνδρες, καὶ ἐμοὶ πάνυ δοκεῖ. τῷ γὰρ ὄντι ὁ οἶνος ἄρδων τὰς
 ψυχὰς τὰς μὲν λύπας ὥσπερ ὁ μανδραγόρας ἀνθρώπους κοιμίζει,
 τὰς δὲ φιλοφροσύνας ὥσπερ ἔλαιον φλόγας ἐγείρει.
 δοκεῖ μέντοι μοι καὶ τὰ τῶν ἀνθρώπων σώματα τὰ αὐτὰ πάσχειν
 ἅπερ καὶ τὰ τῶν ἐν γῇ φυομένων. καὶ γὰρ ἐκεῖνα, ὅταν μὲν ὁ
 θεὸς αὐτὰ ἄγαν ἀθρόως ποτίζῃ, οὐ δύναται ὀρθοῦσθαι οὐδὲ ταῖς ὥραις διαπνεῖσθαι· ὅταν δὲ ὅσῳ
 ἥδεται τοσοῦτο πίνῃ, καὶ μάλα ὀρθά τε αὔξεται καὶ θάλλοντα
 ἀφικνεῖται εἰς τὴν καρπογονίαν. οὕτω δὴ καὶ ἡμεῖς, ἢν μὲν
 ἀθρόον τὸ ποτὸν ἐγχεώμεθα, ταχὺ ἡμῶν καὶ τὰ σώματα καὶ αἱ
 γνῶμαι σφαλοῦνται, καὶ οὐδ’ ἀναπνεῖν μὴ ὅτι λέγειν
 δυνησόμεθα· ἢν δὲ ἡμῖν οἱ παῖδες μικραῖς κύλιξι μικρὰ
 ἐπιψακάζωσιν, ἵνα καὶ ἐγὼ Γοργιείοις ῥήμασιν εἴπω, οὕτως οὐ
 βιαζόμενοι μεθύειν ὑπὸ τοῦ οἴνου, ἀλλ’ ἀναπειθόμενοι πρὸς
 τὸ παιγνιωδέστερον ἀφιξόμεθα.’

εἰς ταῦτά τις ἀποβλέπων τὰ τοῦ καλοῦ Ξενοφῶντος
 ἐπιγινώσκειν δυνήσεται ἣν εἶχε πρὸς αὐτὸν ὁ λαμπρότατος
 Πλάτων ζηλοτυπίαν, ἢ τάχα φιλονίκως εἶχον ἀρχῆθεν πρὸς
 ἑαυτοὺς οἱ ἄνδρες οὗτοι, αἰσθόμενοι τῆς ἰδίας ἑκάτερος
 ἀρετῆς, καὶ ἴσως καὶ περὶ πρωτείων διεφέροντο, οὐ μόνον ἐξ
 ὧν περὶ Κύρου εἰρήκασι τεκμαιρομένοις ἡμῖν, ἀλλὰ κἀκ τῶν
 αὐτῶν ὑποθέσεων. Συμπόσια μὲν γὰρ γεγράφασιν ἀμφότεροι, καὶ
 ἐν αὐτοῖς ὃ μὲν τὰς αὐλητρίδας ἐκβάλλει, ὃ δὲ εἰσάγει· καὶ
 ὃ μέν, ὡς πρόκειται ( Litt. d ), παραιτεῖται
 πίνειν μεγάλοις ποτηρίοις, ὃ δὲ τὸν Σωκράτην παράγει τῷ
 ψυκτῆρι πίνοντα μέχρι τῆς ἕω. κἀν τῷ περὶ Ψυχῆς δὲ ὁ Πλάτων
 καταλεγόμενος ἕκαστον τῶν παρατυχόντων ( p. 59
 b ) οὐδὲ κατὰ μικρὸν τοῦ Ξενοφῶντος μέμνηται. καὶ
 περὶ τοῦ Κύρου οὖν ὃ μὲν λέγει ὡς ἐκ πρώτης ἡλικίας
 ἐπεπαίδευτο πάντα τὰ πάτρια, ὁ δὲ Πλάτων ὥσπερ
 ἐναντιούμενος ἐν τρίτῳ Νόμων φησί ( p. 694 c )·
 ‘μαντεύομαι δὲ περὶ Κύρου τὰ μὲν ἄλλα 
 στρατηγὸν αὐτὸν ἀγαθὸν εἶναι καὶ φιλόπονον, παιδείας δ᾽
 ὀρθῆς οὐδὲ ἧφθαι τὸ παράπαν, οἰκονομίᾳ δ’ οὐδ’ ᾑτινιοῦν
 προσεσχηκέναι. ἔοικε δ’ ἐκ νέου στρατεύεσθαι, παραδούς τε
 τοὺς παῖδας ταῖς γυναιξὶ τρέφειν ....’ πάλιν ὁ μὲν Ξενοφῶν
 συναναβὰς Κύρῳ εἰς Πέρσας μετὰ τῶν μυρίων Ἑλλήνων καὶ
 ἀκριβῶς εἰδὼς τὴν προδοσίαν τοῦ Θεσσαλοῦ Μένωνος, ὅτι αὐτὸς
 αἴτιος ἐγένετο τοῖς περὶ Κλέαρχον τῆς ἀπωλείας τῆς ὑπὸ
 Τισσαφέρνου γενομένης, καὶ οἷός τις ἦν τὸν τρόπον, ὡς
 χαλεπός, ὡς ἀσελγής, διηγησαμένου· ὁ καλὸς Πλάτων μονονουχὶ
 εἰπών ‘οὐκ ἔστ’ ἔτυμος λόγος οὗτος’ ( Stesich fr. 32
 B ) ἐγκώμια αὐτοῦ διεξέρχεται, ὁ τοὺς ἄλλους
 ἁπαξαπλῶς κακολογήσας, ἐν μὲν τῇ Πολιτείᾳ Ὅμηρον ἐκβάλλων
 καὶ τὴν μιμητικὴν ποίησιν, αὐτὸς δὲ τοὺς διαλόγους
 μιμητικῶς γράψας, ὧν τῆς ἰδέας οὐδ’ αὐτὸς εὑρετής ἐστιν.
 πρὸ γὰρ αὐτοῦ τοῦθ’ εὗρε τὸ εἶδος τῶν λόγων ὁ Τήιος
 Ἀλεξαμενός, ὡς Νικίας ὁ Νικαεὺς ἱστορεῖ καὶ Σωτίων.
 Ἀριστοτέλης δ’ ἐν τῷ περὶ Ποιητῶν οὕτως γράφει ( fr.
 55 R )· ‘οὐκοῦν οὐδὲ ἐμμέτρους τοὺς καλουμένους
 Σώφρονος μίμους μὴ φῶμεν εἶναι λόγους καὶ μιμήσεις ἢ τοὺς
 Ἀλεξαμενοῦ τοῦ Τηίου τοὺς πρώτους γραφέντας τῶν Σωκρατικῶν
 διαλόγων,’ ἄντικρυς φάσκων ὁ
 πολυμαθέστατος Ἀριστοτέλης πρὸ Πλάτωνος διαλόγους
 γεγραφέναι τὸν Ἀλεξαμενόν. διαβάλλει δὲ ὁ Πλάτων καὶ
 Θρασύμαχον τὸν Χαλκηδόνιον σοφιστὴν ὅμοιον εἶναι λέγων τῷ
 ὀνόματι, ἔτι δ’ Ἱππίαν καὶ Γοργίαν καὶ Παρμενίδην καὶ ἑνὶ
 διαλόγῳ τῷ Πρωταγόρᾳ πολλούς, ὁ τοιαῦτα ἐν τῇ Πολιτείᾳ
 εἰπών ( 8 p 562 cd )· ‘ὅταν, οἶμαι,
 δημοκρατουμένη πόλις ἐλευθερίας διψήσασα κακῶν οἰνοχόων
 τύχῃ καὶ ἀκράτου αὐτῆς μεθυσθῇ.’

λέγεται δὲ ὡς καὶ ὁ Γοργίας αὐτὸς ἀναγνοὺς τὸν ὁμώνυμον
 αὑτῷ διάλογον πρὸς τοὺς συνήθεις ἔφη ‘ὡς καλῶς οἶδε Πλάτων
 ἰαμβίζειν.’ Ἕρμιππος δὲ ἐν τῷ περὶ Γοργίου ( FHG III
 48 ) ‘ὡς ἐπεδήμησε, φησί, ταῖς Ἀθήναις Γοργίας
 μετὰ τὸ ποιήσασθαι τὴν ἀνάθεσιν τῆς ἐν Δελφοῖς ἑαυτοῦ
 χρυσῆς εἰκόνος, εἰπόντος τοῦ Πλάτωνος, ὅτε εἶδεν αὐτόν,
 ‘ἥκει ἡμῖν ὁ καλός τε καὶ χρυσοῦς Γοργίας,’ ἔφη ὁ Γοργίας·
 ‘ἦ καλόν γε αἱ Ἀθῆναι καὶ νέον τοῦτον Ἀρχίλοχον
 ἐνηνόχασιν.’ ἄλλοι δέ φασιν ὡς ἀναγνοὺς ὁ Γοργίας τὸν
 Πλάτωνος διάλογον πρὸς τοὺς παρόντας εἶπεν ὅτι οὐδὲν τούτων
 οὔτ’ εἶπεν οὔτ’ ἤκουσε παρὰ Πλάτωνος . ταὐτά φασι
 καὶ Φαίδωνα εἰπεῖν ἀναγνόντα τὸν περὶ Ψυχῆς. διὸ καλῶς ὁ
 Τίμων περὶ αὐτοῦ ἔφη ( fr. 52 W )· 
 ὡς ἀνέπλαττε Πλάτων ὁ πεπλασμένα θαύματα εἰδώς. 
 Παρμενίδῃ μὲν γὰρ καὶ ἐλθεῖν εἰς λόγους τὸν τοῦ
 Πλάτωνος Σωκράτην μόλις ἡ ἡλικία συγχωρεῖ, οὐχ ὡς καὶ
 τοιούτους εἰπεῖν ἢ ἀκοῦσαι λόγους. τὸ δὲ πάντων
 σχετλιώτατον καὶ τὸ εἰπεῖν οὐδεμιᾶς κατεπειγούσης χρείας ( Parm. p. 127b ) ὅτι
 παιδικὰ γεγόνοι τοῦ Παρμενίδου Ζήνων ὁ πολίτης αὐτοῦ.
 ἀδύνατον δὲ καὶ Φαῖδρον οὐ μόνον κατὰ Σωκράτην εἶναι, ἦ πού
 γε καὶ ἐρώμενον αὐτοῦ γεγονέναι. ἀλλὰ μὴν οὐ δύνανται
 Πάραλος καὶ Ξάνθιππος οἱ Περικλέους υἱοὶ τελευτήσαντες
 τῷ λοιμῷ Πρωταγόρᾳ διαλέγεσθαι, ὅτε τὸ 
 δεύτερον ἐπεδήμησε ταῖς Ἀθήναις, οἱ ... ἔτι πρότερον
 τελευτήσαντες τῷ λοιμῷ . πολλὰ δ’ ἔστι καὶ ἄλλα
 λέγειν περὶ αὐτοῦ καὶ δεικνύναι ὡς ἔπλαττε τοὺς
 διαλόγους.

ὅτι δὲ καὶ δυσμενὴς ἦν πρὸς ἅπαντας, δῆλον καὶ ἐκ τῶν ἐν τῷ
 Ἴωνι ἐπιγραφομένῳ, ἐν ᾧ πρῶτον μὲν κακολογεῖ πάντας τοὺς
 ποιητάς ( p. 534 ), ἔπειτα ( p. 541
 d ) καὶ τοὺς ὑπὸ τοῦ δήμου προαγομένους, Φανοσθένη
 τὸν Ἄνδριον κἀπολλόδωρον τὸν Κυζικηνόν, ἔτι δὲ τὸν
 Κλαζομένιον Ἡρακλείδην. ἐν δὲ τῷ Μένωνι καὶ τοὺς μεγίστους
 παρ’ Ἀθηναίοις γενομένους Ἀριστείδην καὶ Θεμιστοκλέα
 ( p. 93c. 94a ), Μένωνα δὲ ἐπαινεῖ τὸν τοὺς
 Ἕλληνας προδόντα. ἐν δὲ τῷ Εὐθυδήμῳ Εὐθύδημον 
 καὶ τὸν ἀδελφὸν αὐτοῦ Διονυσόδωρον προπηλακίζων καὶ καλῶν
 ὀψιμαθεῖς ἔτι τε ἐριστὰς ὀνομάζων ὀνειδίζει
 αὐτοῖς καὶ τὴν ἐκ Χίου τῆς πατρίδος φυγήν ( p. 271
 c ), ἀφ’ ἧς ἐν Θουρίοις κατῳκίσθησαν. ἐν δὲ τῷ
 περὶ Ἀνδρείας ( Lach. p. 179c ) Μελησίαν τὸν Θουκυδίδου τοῦ ἀντιπολιτευσαμένου Περικλεῖ
 καὶ Λυσίμαχον τὸν Ἀριστείδου τοῦ δικαίου, τῆς τῶν πατέρων
 ἀρετῆς ἀναξίους εἶναι φάσκων. ἃ δὲ περὶ Ἀλκιβιάδου εἴρηκεν
 ἐν τῷ Συμποσίῳ οὐδ’ εἰς φῶς λέγεσθαί ἐστιν ἄξιον, ἔν τε τῷ
 προτέρῳ τῶν εἰς αὐτὸν διαλόγων· ὁ γὰρ δεύτερος ὑπό τινων
 Ξενοφῶντος εἶναι λέγεται, ὡς καὶ ἡ Ἀλκυὼν Λέοντος τοῦ
 Ἀκαδημαικοῦ, ὥς φησι Νικίας ὁ Νικαεύς. τὰ μὲν οὖν κατὰ
 Ἀλκιβιάδου λεχθέντα σιωπῶ· ὅτι δὲ τὸν Ἀθηναίων δῆμον
 εἰκαῖον εἴρηκε κριτὴν ἔτι τε πρόκωπον ,
 Λακεδαιμονίους δὲ ἐπαινῶν ἐπαινεῖ καὶ τοὺς πάντων Ἑλλήνων
 ἐχθροὺς Πέρσας ( p. 121 sqq ). καὶ τὸν ἀδελφὸν
 δὲ τοῦ Ἀλκιβιάδου Κλεινίαν μαινόμενόν τε ἀποφαίνει καὶ τοὺς
 υἱοὺς αὐτοῦ ἠλιθίους ( p. 118e ) Μειδίαν τε
 ὀρτυγοκόπον ( p. 120a ), καὶ τὸν τῶν Ἀθηναίων
 δῆμον εὐπρόσωπον μὲν εἶναι, δεῖν δ’ αὐτὸν ἀποδύσαντας
 θεωρεῖν ( p. 132a )· ὀφθήσεται γάρ, φησί,
 περίβλεπτον ἀξίωμα περικείμενος κάλλους οὐκ ἀληθινοῦ.

ἐν δὲ τῷ Κίμωνι οὐδὲ τῆς Θεμιστοκλέους φείδεται κατηγορίας
 οὐδὲ τῆς Ἀλκιβιάδου καὶ Μυρωνίδου, ἀλλ’ οὐδ’ αὐτοῦ τοῦ
 Κίμωνος. καὶ ὁ Κρίτων δ’ αὐτοῦ Κρίτωνος ( p. 45 a
 b ), ἡ δὲ Πολιτεία ( I p. 329c )
 καὶ Σοφοκλέους περιέχει καταδρομήν, ὁ δὲ Γοργίας
 οὐ μόνον ἀφ’ οὗ τὸ ἐπίγραμμα, ἀλλὰ καὶ Ἀρχελάου τοῦ
 Μακεδονίας βασιλέως ( p. 471 a ), ὃν οὐ μόνον ἐπονείδιστον γένος ἔχειν, ἀλλ’ ὅτι
 καὶ ἀπέκτεινε τὸν δεσπότην. οὗτος δ’ ἐστὶ Πλάτων, ὃν
 Σπεύσιππός φησι φίλτατον ὄντα Ἀρχελάῳ Φιλίππῳ
 τῆς βασιλείας αἴτιον γενέσθαι. γράφει γοῦν Καρύστιος ὁ
 Περγαμηνὸς ἐν τοῖς Ἱστορικοῖς Ὑπομνήμασιν οὕτως ( FHG
 IV 357 )· ‘Σπεύσιππος πυνθανόμενος Φίλιππον
 βλασφημεῖν περὶ Πλάτωνος εἰς ἐπιστολὴν ἔγραψέ τι τοιοῦτον·
 ‘... ὥσπερ ἀγνοοῦντας τοὺς ἀνθρώπους ὅτι καὶ τὴν ἀρχὴν τῆς
 βασιλείας Φίλιππος διὰ Πλάτωνος ἔσχεν. Εὐφραῖον γὰρ
 ἀπέστειλε τὸν Ὠρείτην πρὸς Περδίκκαν Πλάτων, ὃς ἔπεισεν
 ἀπομερίσαι τινὰ χώραν Φιλίππῳ. διατρέφων δ’ ἐνταῦθα
 δύναμιν, ὡς ἀπέθανε Περδίκκας, ἐξ ἑτοίμου δυνάμεως
 ὑπαρχούσης ἐπέπεσε τοῖς πράγμασι.’ τοῦτο δ’ εἴπερ οὕτως
 ἀληθείας ἔχει, θεὸς ἂν εἰδείη. ὁ δὲ καλὸς αὐτοῦ Πρωταγόρας
 πρὸς τῷ καταδρομὴν ἔχειν πολλῶν ποιητῶν καὶ σοφῶν ἀνδρῶν
 ἐκθεατριζόμενον ἔχει καὶ τὸν Καλλίου βίον μᾶλλον τῶν
 Εὐπόλιδος Κολάκων. ἐν δὲ τῷ Μενεξένῳ οὐ μόνον Ἱππίας ὁ
 Ἡλεῖος χλευάζεται, ἀλλὰ καὶ ὁ Ῥαμνούσιος Ἀντιφῶν καὶ ὁ
 μουσικὸς Λάμπρος ( p. 236a ). ἐπιλίποι δ’ ἄν με
 ἡ ἡμέρα, εἰ πάντας ἐθελήσαιμι ἐπελθεῖν τοὺς κακῶς
 ἀκούσαντας ὑπὸ τοῦ σοφοῦ. ἀλλὰ μὴν οὐδ’ Ἀντισθένη ἐπαινῶ·
 καὶ γὰρ καὶ οὗτος πολλοὺς εἰπὼν κακῶς οὐδ’ αὐτοῦ τοῦ
 Πλάτωνος ἀπέσχετο, ἀλλὰ καλέσας αὐτὸν φορτικῶς Σάθωνα τὸν
 ταύτην ἔχοντα τὴν ἐπιγραφὴν διάλογον ἐξέδωκεν.

Ἡγήσανδρος δὲ ὁ Δελφὸς ἐν τοῖς Ὑπομνήμασι περὶ τῆς πρὸς πάντας τοῦ Πλάτωνος κακοηθείας λέγων
 γράφει καὶ ταῦτα ( FHG IV 412 )· ‘μετὰ τὴν
 Σωκράτους τελευτὴν ἐπὶ πλεῖον τῶν συνήθων ἀθυμούντων ἔν
 τινι συνουσίᾳ Πλάτων συμπαρὼν λαβὼν τὸ ποτήριον παρεκάλει
 μὴ ἀθυμεῖν αὐτούς, ὡς ἱκανὸς αὐτὸς εἴη ἡγεῖσθαι τῆς σχολῆς,
 καὶ προέπιεν Ἀπολλοδώρῳ. καὶ ὃς εἶπεν ‘ἥδιον ἂν παρὰ
 Σωκράτους τὴν τοῦ φαρμάκου κύλικα εἰλήφειν ἢ παρὰ σοῦ τὴν
 τοῦ οἴνου πρόποσιν.’ ἐδόκει γὰρ Πλάτων φθονερὸς εἶναι καὶ
 κατὰ τὸ ἦθος οὐδαμῶς εὐδοκιμεῖν. καὶ γὰρ Ἀρίστιππον πρὸς
 Διονύσιον ἀποδημήσαντα ἔσκωπτεν, αὐτὸς τρὶς εἰς Σικελίαν
 ἐκπλεύσας· ἅπαξ μὲν τῶν ῥυάκων χάριν, ὅτε καὶ τῷ πρεσβυτέρῳ
 Διονυσίῳ συγγενόμενος ἐκινδύνευσεν, δὶς δὲ πρὸς τὸν
 νεώτερον Διονύσιον. Αἰσχίνου τε πένητος ὄντος καὶ μαθητὴν
 ἕνα ἔχοντος Ξενοκράτην, τοῦτον περιέσπασεν. καὶ Φαίδωνι δὲ
 τὴν τῆς δουλείας ἐφιστὰς δίκην ἐφωράθη· καὶ τὸ καθόλου πᾶσι
 τοῖς Σωκράτους μαθηταῖς ἐπεφύκει μητρυιᾶς ἔχων διάθεσιν.
 διόπερ Σωκράτης οὐκ ἀηδῶς περὶ αὐτοῦ στοχαζόμενος ἐνύπνιον
 ἔφησεν ἑωρακέναι πλειόνων παρόντων. δοκεῖν γὰρ ἔφη τὸν
 Πλάτωνα κορώνην γενόμενον ἐπὶ τὴν κεφαλὴν μου 
 ἀναπηδήσαντα τὸ φαλακρὸν μου κατασκαριφᾶν καὶ
 κρώζειν περιβλέπουσαν. ‘δοκῶ οὖν σε, ὦ Πλάτων, πολλὰ κατὰ
 τῆς ἐμῆς ψεύσεσθαι κεφαλῆς.’ ἦν δὲ ὁ Πλάτων πρὸς τῇ
 κακοηθείᾳ καὶ φιλόδοξος, ὅστις ἔφησεν· ‘ἔσχατον τὸν τῆς
 φιλοδοξίας χιτῶνα ἐν τῷ θανάτῳ αὐτῷ ἀποδυόμεθα, ἐν διαθήκαις, ἐν ἐκκομιδαῖς, ἐν τάφοις’, ὥς
 φησι Διοσκουρίδης ἐν τοῖς Ἀπομνημονεύμασιν ( FHG II
 196 ). καὶ τὸ πόλιν δὲ θελῆσαι κτίσαι καὶ τὸ
 νομοθετῆσαι τίς οὐ φήσει πάθος εἶναι φιλοδοξίας; δῆλον δ᾽
 ἐστὶ τοῦτο ἐξ ὧν ἐν τῷ Τιμαίῳ λέγει ( p. 19b )·
 ‘πέπονθά τι πάθος πρὸς τὴν πολιτείαν, ὥσπερ ἂν εἰ ζωγράφος
 ἐβούλετο τὰ ἑαυτοῦ ἔργα κινούμενα καὶ ἐνεργὰ ἰδεῖν, οὕτω
 κἀγὼ τοὺς πολίτας οὓς διαγράφω.’

περὶ δὲ τῶν ἐν τοῖς διαλόγοις αὐτοῦ κεκλεμμένων τί ἂν καὶ
 λέγοι τις; ἡ μὲν γὰρ ψυχὴ ἡ διαπλαττομένη ἀθάνατος ὑπ᾽
 αὐτοῦ καὶ κατὰ τὴν ἀπόλυσιν χωριζομένη τοῦ σώματος παρὰ
 προτέρῳ εἴρηται Ὁμήρῳ. οὗτος γὰρ εἶπεν ὡς ἡ τοῦ Πατρόκλου
 ψυχὴ 
 Il. 16.856 
 
 Ἄιδόσδε κατῆλθεν 
 ὃν πότμον γοόωσα, λιποῦσ’ ἀνδροτῆτα καὶ ἥβην. 
 
 εἰ δ’ οὖν καὶ Πλάτωνος φήσειέν τις εἶναι τὸν λόγον,
 οὐχ ὁρῶ τίν’ ἐσχήκαμεν ἀπ’ αὐτοῦ ὠφέλειαν. ἐὰν γὰρ καὶ
 συγχωρήσῃ τις μεθίστασθαι τὰς τῶν τετελευτηκότων ψυχὰς εἰς
 ἄλλας φύσεις ἢ πρὸς τὸν μετεωρότερον καὶ καθαρώτερον
 ἀνέρχεσθαι τόπον, ἅτε κουφότητος μετεχούσας, τί πλέον ἡμῖν;
 ὧν γὰρ μήτ’ ἀνάμνησίς ἐστιν οὗ ποτε ἦμεν μήτ’ αἴσθησις, εἰ
 καὶ τὸ σύνολον ἦμεν, τίς χάρις ταύτης τῆς ἀθανασίας; οἱ δὲ
 συντεθέντες ὑπ’ αὐτοῦ Νόμοι καὶ τούτων ἔτι πρότερον ἡ
 Πολιτεία τί πεποιήκασιν; καίτοι γε ἔδει καθάπερ τὸν
 Λυκοῦργον τοὺς Λακεδαιμονίους καὶ τὸν Σόλωνα τοὺς Ἀθηναίους καὶ τὸν Ζάλευκον τοὺς
 Θουρίους, καὶ αὐτόν, εἴπερ ἦσαν χρήσιμοι, πεῖσαί τινας τῶν
 Ἑλλήνων αὐτοῖς χρήσασθαι. ‘νόμος γάρ ἐστιν,’ ὥς φησιν
 Ἀριστοτέλης ( rhet. ad Alex. p. 1420a 25 ),
 ‘λόγος ὡρισμένος καθ’ ὁμολογίαν κοινὴν πόλεως, μηνύων πῶς
 δεῖ πράττειν ἕκαστα.’ ὁ δὲ Πλάτων πῶς; οὐκ ἄτοπον τριῶν
 Ἀθηναίων γενομένων νομοθετῶν τῶν γε δὴ γνωριζομένων,
 Δράκοντος καὶ αὐτοῦ τοῦ Πλάτωνος καὶ Σόλωνος, τῶν μὲν τοῖς
 νόμοις ἐμμένειν τοὺς πολίτας, τῶν δὲ τοῦ Πλάτωνος καὶ
 προσκαταγελᾶν; ὁ δ’ αὐτὸς λόγος καὶ περὶ τῆς Πολιτείας· εἰ
 καὶ πασῶν εἴη αὕτη βελτίων, μὴ πείθοι δ’ ἡμᾶς, τί πλέον;
 ἔοικεν οὖν ὁ Πλάτων οὐ τοῖς οὖσιν ἀνθρώποις γράψαι τοὺς
 νόμους, ἀλλὰ τοῖς ὑπ’ αὐτοῦ διαπλαττομένοις, ὥστε καὶ
 ζητεῖσθαι τοὺς χρησομένους. ἐχρῆν οὖν ἃ πείσει λέγων ταῦτα
 καὶ γράφειν καὶ μὴ ταὐτὰ ποιεῖν τοῖς εὐχομένοις, ἀλλὰ τοῖς
 τῶν ἐνδεχομένων ἀντεχομένοις.

χωρὶς τοίνυν τούτων εἴ τις διεξίοι τοὺς Τιμαίους αὐτοῦ καὶ
 τοὺς Γοργίας, καὶ τοὺς ἄλλους δὲ τοὺς τοιούτους διαλόγους,
 ἐν οἷς καὶ περὶ τῶν ἐν τοῖς μαθήμασι διεξέρχεται καὶ περὶ
 τῶν κατὰ φύσιν καὶ περὶ πλειόνων ἄλλων, οὐδ’ ὣς διὰ ταῦτα
 θαυμαστέος ἐστίν. ἔχει γάρ τις καὶ παρ’ ἑτέρων ταῦτα λαβεῖν
 ἢ βέλτιον λεχθέντα ἢ μὴ χεῖρον. καὶ γὰρ Θεόπομπος ὁ Χῖος ἐν
 τῷ κατὰ τῆς Πλάτωνος διατριβῆς ( FHG I 325 )
 ‘τοὺς πολλούς, φησί, τῶν διαλόγων αὐτοῦ ἀχρείους καὶ
 ψευδεῖς ἄν τις εὕροι· ἀλλοτρίους δὲ τοὺς πλείους, ὄντας ἐκ τῶν Ἀριστίππου διατριβῶν, ἐνίους δὲ
 κἀκ τῶν Ἀντισθένους, πολλοὺς δὲ κἀκ τῶν Βρύσωνος τοῦ
 Ἡρακλεώτου.’ ἀλλὰ τὰ κατὰ τὸν ἄνθρωπον ἅπερ ἐπαγγέλλεται
 καὶ ἡμεῖς ζητοῦμεν ἐκ τῶν ἐκείνου λόγων, ὅπερ 
 οὐχ εὑρίσκομεν, ἀλλὰ συμπόσια μὲν καὶ λόγους ὑπὲρ ἔρωτος
 εἰρημένους καὶ μάλα ἀπρεπεῖς, οὓς καταφρονῶν τῶν
 ἀναγνωσομένων συνέθηκεν, ὥσπερ καὶ οἱ πολλοὶ τῶν μαθητῶν
 αὐτοῦ τυραννικοί τινες καὶ διάβολοι γενόμενοι.

Εὐφραῖος μὲν γὰρ παρὰ Περδίκκᾳ τῷ βασιλεῖ διατρίβων ἐν
 Μακεδονίᾳ οὐχ ἧττον αὐτοῦ ἐβασίλευε φαῦλος ὢν
 καὶ διάβολος ὃς οὕτω ψυχρῶς συνέταξε τὴν
 ἑταιρίαν τοῦ βασιλέως ὥστε οὐκ ἐξῆν τοῦ συσσιτίου
 μετασχεῖν, εἰ μή τις ἐπίσταιτο γεωμετρεῖν ἢ φιλοσοφεῖν.
 ὅθεν Φιλίππου τὴν ἀρχὴν παραλαβόντος Παρμενίων αὐτὸν ἐν
 Ὠρεῷ λαβὼν ἀπέκτεινεν, ὥς φησι Καρύστιος ἐν Ἱστορικοῖς
 Ὑπομνήμασι ( FHG IV 357 ). καὶ Κάλλιππος δ’ ὁ
 Ἀθηναῖος, μαθητὴς καὶ αὐτὸς Πλάτωνος, ἑταῖρος Δίωνος καὶ
 συμμαθητὴς γενόμενος καὶ συναποδημήσας αὐτῷ εἰς Συρακούσας,
 ὁρῶν ἤδη τὸν Δίωνα ἐξιδιοποιούμενον τὴν μοναρχίαν
 ἀποκτείνας αὐτὸν καὶ αὐτὸς τυραννεῖν ἐπιχειρήσας ἀπεσφάγη.
 Εὐαίων δ’ ὁ Λαμψακηνός, ὥς φησιν Εὐρύπυλος καὶ Δικαιοκλῆς ὁ
 Κνίδιος ἐνενηκοστῷ καὶ πρώτῳ Διατριβῶν, ἔτι δὲ Δημοχάρης ὁ
 ῥήτωρ ἐν τῷ ὑπὲρ Σοφοκλέους πρὸς Φίλωνα ( fr. 2
 Tur ), δανείσας τῇ πατρίδι ἀργύριον ἐπὶ ἐνεχύρῳ τῇ
 ἀκροπόλει καὶ 
 ἀφυστερησάσης τυραννεῖν ἐβουλεύετο, ἕως συνδραμόντες ἐπ᾽
 αὐτὸν οἱ Λαμψακηνοὶ καὶ τὰ χρήματα ἀποδόντες ἐξέβαλον.
 Τίμαιος δ’ ὁ Κυζικηνός, ὡς ὁ αὐτὸς Δημοχάρης φησίν
 ( l. s ), χρήματα καὶ σῖτον ἐπιδοὺς τοῖς
 πολίταις καὶ διὰ ταῦτα πιστευθεὶς εἶναι χρηστὸς παρὰ τοῖς
 Κυζικηνοῖς, μικρὸν ἐπισχὼν χρόνον ἐπέθετο τῇ πολιτείᾳ δι’ 
 Ἀριδαίου. κριθεὶς δὲ καὶ ἁλοὺς καὶ ἀδοξήσας ἐν μὲν τῇ πόλει
 ἐπέμενε παλαιὸς καταγεγηρακώς, ἀτίμως δὲ καὶ ἀδόξως διαζῶν.
 τοιοῦτοι δ’ εἰσὶ καὶ νῦν τῶν Ἀκαδημαικῶν τινες, ἀνοσίως καὶ
 ἀδόξως βιοῦντες. χρημάτων γὰρ ἐξ ἀσεβείας καὶ παρὰ φύσιν
 κυριεύσαντες διὰ γοητείαν νῦν εἰσιν περίβλεπτοι· ὥσπερ καὶ
 Χαίρων ὁ Πελληνεύς, ὃς οὐ μόνῳ Πλάτωνι ἐσχόλακεν, ἀλλὰ καὶ
 Ξενοκράτει. καὶ οὗτος οὖν τῆς πατρίδος πικρῶς τυραννήσας οὐ
 μόνον τοὺς ἀρίστους τῶν πολιτῶν ἐξήλασεν, ἀλλὰ καὶ τοῖς
 τούτων δούλοις τὰ χρήματα τῶν δεσποτῶν χαρισάμενος καὶ τὰς
 ἐκείνων γυναῖκας συνῴκισεν πρὸς γάμου κοινωνίαν, ταῦτ᾽
 ὠφεληθεὶς ἐκ τῆς καλῆς Πολιτείας καὶ τῶν παρανόμων
 Νόμων.

διὸ καὶ Ἔφιππος ὁ κωμῳδιοποιὸς ἐν Ναυάγῳ Πλάτωνά τε αὐτὸν
 καὶ τῶν γνωρίμων τινὰς κεκωμῴδηκεν ὡς καὶ ἐπ’ ἀργυρίῳ
 συκοφαντοῦντας, ἐμφαίνων ὅτι καὶ πολυτελῶς ἠσκοῦντο καὶ ὅτι
 τῆς εὐμορφίας τῶν καθ’ ἡμᾶς ἀσελγῶν πλείονα πρόνοιαν
 ἐποιοῦντο· λέγει δ’ οὕτως ( II 257 K )· 
 
 ἔπειτ’ ἀναστὰς εὔστοχος νεανίας 
 τῶν ἐξ Ἀκαδημίας τις ὑπὸ Πλάτωνα καὶ 
 Βρυσωνοθρασυμαχειοληψικερμάτων, 
 πληγεὶς ἀνάγκῃ ληψολιγομίσθῳ τέχνῃ 
 συνών τις, οὐκ ἄσκεπτα δυνάμενος λέγειν, 
 εὖ μὲν μαχαίρᾳ ξύστ’ ἔχων τριχώματα, 
 εὖ δ’ ὑποκαθιεὶς ἄτομα πώγωνος βάθη, 
 εὖ δ’ ἐν πεδίλῳ πόδα τιθεὶς ὑπὸ ξυρὸν 
 κνήμης ἱμάντων ἰσομέτροις ἑλίγμασιν, 
 ὄγκῳ τε χλανίδος εὖ τεθωρακισμένος, 
 σχῆμ’ ἀξιόχρεων ἐπικαθεὶς βακτηρίᾳ, 
 ἀλλότριον, οὐκ οἰκεῖον, ὡς ἐμοὶ δοκεῖ, 
 ἔλεξεν· ‘ἄνδρες τῆς Ἀθηναίων χθονός.’ 
 μέχρι τούτων ἡμῖν πεπεραιώσθω καὶ ἥδε ἡ συναγωγή,
 φίλτατε Τιμόκρατες. ἑξῆς δὲ ἐροῦμεν περὶ τῶν ἐπὶ τρυφῇ
 διαβοήτων γενομένων.

Ἄνθρωπος εἶναί μοι Κυρηναῖος δοκεῖς, κατὰ τὸν Ἀλέξιδος
 Τυνδάρεων ( II 384 K ), ἑταῖρε Τιμόκρατες·
 
 κἀκεῖ γὰρ ἄν τις ἐπὶ τὸ δεῖπνον ἕνα καλῇ, 
 πάρεισιν ὀκτωκαίδεκ’ ἄλλοι καὶ δέκα 
 
 ἅρματα συνωρίδες τε πεντεκαίδεκα· 
 τούτοις δὲ δεῖ σε τἀπιτήδει’ ἐμβαλεῖν, 
 ὥστ’ ἦν κράτιστον μηδὲ καλέσαι μηδένα. 
 κἀμοὶ δ’ ἦν κράτιστον σιωπᾶν καὶ μὴ ἐπὶ τοσούτοις
 προειρημένοις ἕτερα προστιθέναι· ἀλλ’ ἐπεὶ πάνυ λιπαρῶς
 ἡμᾶς ἀπαιτεῖς καὶ τὸν περὶ τῶν ἐπὶ τρυφῇ διαβοήτων
 γενομένων λόγον καὶ τῆς τούτων ἡδυπαθείας ...

ἡ γὰρ ἀπόλαυσις δήπου μετ’ ἐπιθυμίας πρῶτον, ἔπειτα μεθ᾽
 ἡδονῆς. καίτοι Σοφοκλῆς γ’ ὁ ποιητής, τῶν ἀπολαυστικῶν
 γε εἷς ὤν, ἵνα μὴ κατηγορῇ τοῦ γήρως, εἰς
 σωφροσύνην ἔθετο τὴν ἀσθένειαν αὐτοῦ τὴν περὶ τὰς τῶν
 ἀφροδισίων ἀπολαύσεις, φήσας ἀσμένως ἀπηλλάχθαι αὐτῶν ὥσπερ
 τινὸς δεσπότου ( Plat. rep. I p. 329 c ). ἐγὼ δέ
 φημι καὶ τὴν τοῦ Πάριδος κρίσιν ὑπὸ τῶν παλαιοτέρων
 πεποιῆσθαι ἡδονῆς πρὸς ἀρετὴν οὖσαν σύγκρισιν· προκριθείσης
 γοῦν τῆς Ἀφροδίτης, αὕτη δ’ ἐστὶν ἡ ἡδονή, πάντα
 συνεταράχθη. καί μοι δοκεῖ καὶ ὁ καλὸς ἡμῶν Ξενοφῶν τὸν
 περὶ τὸν Ἡρακλέα καὶ τὴν Ἀρετὴν μῦθον ἐντεῦθεν πεπλακέναι
 ( mem. 2, 1 ). κατὰ γὰρ τὸν Ἐμπεδοκλέα
 ( v. 405 St )· 
 οὐδέ τις ἦν κείνοισιν Ἄρης θεὸς οὐδὲ Κυδοιμὸς 
 οὐδὲ Ζεὺς βασιλεὺς οὐδὲ Κρόνος οὐδὲ Ποσειδῶν, 
 ἀλλὰ Κύπρις βασίλεια. 
 τὴν οἵ γ’ εὐσεβέεσσιν ἀγάλμασιν ἱλάσκοντο 
 γραπτοῖς τε ζῴοισι μύροισί τε δαιδαλεόδμοις 
 
 σμύρνης τ’ ἀκρήτου θυσίαις λιβάνου τε θυώδους, 
 ξανθῶν τε σπονδὰς μελίτων ῥίπτοντες ἐς οὖδας. 
 καὶ Μένανδρος δ’ ἐν Κιθαριστῇ περί τινος
 μουσικευομένου λέγων φησί ( fr. 285 K )· 
 φιλόμουσον εἶν’ αὐτὸν πάνυ 
 ἀκούσματ’ εἰς τρυφήν τε παιδεύεσθ’ αἰεί.

καίτοι τινές φασι κατὰ φύσιν εἶναι τὴν ἡδονὴν ἐκ τοῦ πάντα
 ζῷα δεδουλῶσθαι ταύτῃ, ὥσπερ οὐχὶ καὶ δειλίας καὶ φόβου καὶ
 τῶν ἄλλων παθημάτων κοινῶς μὲν ἐν ἅπασιν ὄντων, παρὰ δὲ
 τοῖς λογισμῷ χρωμένοις ἀποδοκιμαζομένων. τὸ οὖν ἡδονὰς
 διώκειν προπετῶς λύπας ἐστὶ θηρεύειν. διόπερ Ὅμηρος
 ἐπονείδιστον βουλόμενος ποιῆσαι τὴν ἡδονὴν καὶ τῶν θεῶν
 φησι τοὺς μεγίστους οὐδὲν ὑπὸ τῆς σφετέρας ὠφελεῖσθαι
 δυνάμεως, ἀλλὰ τὰ μέγιστα βλάπτεσθαι παρενεχθέντας ὑπ᾽
 αὐτῆς. ὅσα μὲν γὰρ ἀγρυπνῶν ὁ Ζεὺς ἐφρόντιζεν ὑπὲρ τῶν
 Τρώων, ταῦτ’ ἀπώλεσεν μεθ’ ἡμέραν ὑφ’ ἡδονῆς κρατηθείς. καὶ
 ὁ Ἄρης ἀλκιμώτατος ὢν ὑπὸ τοῦ ἀσθενεστάτου Ἡφαίστου
 συνεποδίσθη καὶ ὦφλεν αἰσχύνην καὶ ζημίαν ἐκδοὺς ἑαυτὸν
 ἔρωσιν ἀλογίστοις. φησὶ γοῦν πρὸς τοὺς θεούς, ὅτ’ ἦλθον
 αὐτὸν θεασόμενοι δεδεμένον· 
 Od. 8.329 
 
 οὐκ ἀρετᾷ κακὰ ἔργα· κιχάνει τοι βραδὺς ὠκύν, 
 ὡς καὶ νῦν Ἥφαιστος ἐὼν βραδὺς εἷλεν Ἄρηα 
 ὠκύτατόν περ ἐόντα θεῶν οἳ Ὄλυμπον ἔχουσι, 
 χωλὸς ἐών, τέχνῃσι· τὸ καὶ ζωάγρι’ ὀφέλλει. 
 
 ‘οὐδεὶς δὲ λέγει τὸν Ἀριστείδου βίον ἡδύν, ἀλλὰ τὸν
 Σμινδυρίδου τοῦ Συβαρίτου καὶ τὸν Σαρδαναπάλλου. καίτοι κατά γε τὴν δόξαν, φησὶν ἐν τῷ
 περὶ Ἡδονῆς Θεόφραστος ( fr. 84 W ), οὐχ ὁμοίως
 λαμπρός ἐστιν· ἀλλ’ οὐκ ἐτρύφησεν ὥσπερ ἐκεῖνοι. οὐδὲ τὸν
 Ἀγησιλάου τοῦ Λακεδαιμονίων βασιλέως, ἀλλὰ μᾶλλον, εἰ
 ἔτυχεν, τὸν Ἀνάνιος οὕτως ἀοράτου κατὰ δόξαν ὄντος, οὐδὲ
 τὸν τῶν ἡμιθέων τῶν ἐπὶ Τροίας, ἀλλὰ πολλῷ μᾶλλον τὸν νῦν.
 καὶ τοῦτ’ εἰκότως. ὃ μὲν γὰρ ἀκατάσκευος καὶ καθάπερ
 ἀνεύρετος ἦν, οὔτ’ ἐπιμιξίας οὔσης οὔτε τῶν τεχνῶν
 διηκριβωμένων, ὃ δὲ πᾶσιν ἐξηρτυμένος πρὸς ῥᾳστώνην καὶ
 πρὸς ἀπόλαυσιν καὶ πρὸς τὰς ἄλλας διαγωγάς.’

Πλάτων δ’ ἐν τῷ Φιλήβῳ φησίν ( p. 65c )· ‘ἡδονὴ
 μὲν γὰρ ἁπάντων ἀλαζονίστατον. ὡς δὲ λόγος, καὶ ἐν ταῖς
 ἡδοναῖς ταῖς περὶ τὰ ἀφροδίσια, αἳ δὴ μέγισται δοκοῦσιν
 εἶναι, καὶ τὸ ἐπιορκεῖν συγγνώμην εἴληφεν παρὰ θεῶν, ὥσπερ
 καθάπερ παίδων τῶν ἡδονῶν νοῦν οὐδὲ τὸν
 ὀλίγιστον κεκτημένων.’ ἐν δὲ τῷ ὀγδόῳ τῆς Πολιτείας ὁ αὐτὸς
 Πλάτων πρότερος ὑπέδειξε τὸ ὑπὸ τῶν Ἐπικουρείων θρυλούμενον
 ( cf Epic. fr. 456 Us. adn ), ὅτι ‘τῶν
 ἐπιθυμιῶν αἳ μέν εἰσι φυσικαὶ καὶ ἀναγκαῖαι, αἳ δὲ
 φυσικαὶ μέν, οὐκ ἀναγκαῖαι δέ, αἳ δὲ οὔτε φυσικαὶ
 οὔτε ἀναγκαῖαι’, γράφων οὕτως ( p. 559a )· ‘ἆρ᾽
 οὖν οὐχὶ ἡ τοῦ φαγεῖν μέχρις ὑγιείας καὶ εὐεξίας καὶ αὐτοῦ
 σίτου καὶ ὄψου ἀναγκαῖος ἂν εἴη; ἡ μέν γέ που τοῦ σίτου
 κατ’ ἀμφότερα ἀναγκαία, ᾗ τε ὠφέλιμος ᾗ τε παῦσαι ζῶντας δυνατή; — ναί. — ἡ δὲ ὄψου, εἴ πῄ
 τινα ὠφέλειαν πρὸς εὐεξίαν παρέχεται; — πάνυ μὲν οὖν. — τί
 δαί; ἡ πέρα τούτων καὶ ἀλλοίων ἐδεσμάτων ἢ τοιούτων
 ἐπιθυμία, δυνατὴ δὲ κολαζομένη ἐκ νέων πολλῶν
 ἀπαλλάττεσθαι, καὶ βλαβερὰ μὲν σώματι, βλαβερὰ δὲ ψυχῇ πρός
 τε φρόνησιν καὶ πρὸς τὸ σωφρονεῖν, ἆρά γε ὀρθῶς οὐκ
 ἀναγκαία ἂν καλοῖτο; — ὀρθότατα μὲν οὖν.’

Ἡρακλείδης δ’ ὁ Ποντικὸς ἐν τῷ περὶ Ἡδονῆς τάδε λέγει· ‘οἱ
 τύραννοι καὶ οἱ βασιλεῖς πάντων ἀγαθῶν ὄντες κύριοι καὶ
 πάντων εἰληφότες πεῖραν τὴν ἡδονὴν προκρίνουσιν,
 μεγαλοψυχοτέρας ποιούσης τῆς ἡδονῆς τὰς τῶν ἀνθρώπων
 φύσεις. ἅπαντες γοῦν οἱ τὴν ἡδονὴν τιμῶντες καὶ τρυφᾶν
 προῃρημένοι μεγαλόψυχοι καὶ μεγαλοπρεπεῖς εἰσιν, ὡς Πέρσαι
 καὶ Μῆδοι. μάλιστα γὰρ τῶν ἄλλων ἀνθρώπων τὴν ἡδονὴν οὗτοι
 καὶ τὸ τρυφᾶν τιμῶσιν, ἀνδρειότατοι καὶ μεγαλοψυχότατοι τῶν
 βαρβάρων ὄντες. ἐστὶ γὰρ τὸ μὲν ἥδεσθαι καὶ τὸ τρυφᾶν
 ἐλευθέρων· ἀνίησι γὰρ τὰς ψυχὰς καὶ αὔξει· τὸ δὲ πονεῖν
 δούλων καὶ ταπεινῶν· διὸ καὶ συστέλλονται οὗτοι καὶ τὰς
 φύσεις. καὶ ἡ Ἀθηναίων πόλις, ἕως ἐτρύφα, μεγίστη τε ἦν καὶ
 μεγαλοψυχοτάτους ἔτρεφεν ἄνδρας. ἁλουργῆ μὲν γὰρ ἠμπίσχοντο
 ἱμάτια, ποικίλους δ’ ὑπέδυνον χιτῶνας, κορύμβους δ᾽
 ἀναδούμενοι τῶν τριχῶν χρυσοῦς τέττιγας περὶ τὸ μέτωπον καὶ
 τὰς κόρρας ἐφόρουν· ὀκλαδίας τε αὐτοῖς δίφρους ἔφερον οἱ
 παῖδες, ἵνα μὴ καθίζοιεν ὡς ἔτυχεν. καὶ
 οὗτοι ἦσαν οἱ τοιοῦτοι οἱ τὴν ἐν Μαραθῶνι
 νικήσαντες μάχην καὶ μόνοι τὴν τῆς Ἀσίας ἁπάσης δύναμιν
 χειρωσάμενοι. καὶ οἱ φρονιμώτατοι δέ, φησίν, καὶ μεγίστην
 δόξαν ἐπὶ σοφίᾳ ἔχοντες μέγιστον ἀγαθὸν τὴν ἡδονὴν εἶναι
 νομίζουσιν, Σιμωνίδης μὲν οὑτωσὶ λέγων ( fr. 71
 B4 )· 
 τίς γὰρ ἁδονᾶς ἄτερ θνητῶν βίος ποθεινὸς ἢ ποία 
 τυραννίς; 
 τᾶς δ᾽ ἄτερ οὐδὲ θεῶν ζηλωτὸς αἰών. 
 Πίνδαρος δὲ παραινῶν Ἱέρωνι τῷ
 Συρακοσίων ἄρχοντι ( fr. 126 B4 )· 
 μηδ’ ἀμαύρου, φησί, τέρψιν ἐν βίῳ· πολύ τοι 
 φέριστον ἀνδρὶ τερπνὸς αἰών. 
 καὶ Ὅμηρος δὲ τὴν εὐφροσύνην καὶ τὸ εὐφραίνεσθαι
 τέλος φησὶν ( Od. 9.5 ) εἶναι
 χαριέστερον, ὅταν δαιτυμόνες μὲν ἀοιδοῦ ἀκουάζωνται, παρὰ
 δὲ πλήθωσι τράπεζαι. τοὺς δὲ θεούς φησιν εἶναι ῥεῖα ζώοντας
 ( Z 138 ) — τὸ δὲ ῥεῖα ἐστὶν ἀπόνωσ — ὥσπερ
 ἐνδεικνύμενος ὅτι μέγιστόν ἐστι τῶν κακῶν ἡ περὶ τὸ ζῆν
 ταλαιπωρία καὶ ὁ πόνος.’

διόπερ καὶ Μεγακλείδης ( FHG IV 443 ) ἐπιτιμᾷ
 τοῖς μεθ’ Ὅμηρον καὶ Ἡσίοδον ποιηταῖς ὅσοι περὶ Ἡρακλέους
 εἰρήκασιν ὡς στρατοπέδων ἡγεῖτο καὶ πόλεις ᾕρει· ‘ὃς μεθ᾽
 ἡδονῆς πλείστης τὸν μετ’ ἀνθρώπων βίον διετέλεσε, πλείστας
 μὲν γυναῖκας γήμας, ἐκ πλείστων δὲ λάθρᾳ παρθένων
 παιδοποιησάμενος. εἴποι γὰρ ἄν τις πρὸς τοὺς οὐ ταῦτα
 παραδεχομένους· ‘πόθεν, ὦ οὗτοι, τὴν περὶ τὰς ἐδωδὰς αὐτῷ
 σπουδὴν ἀνατίθετε, ἢ πόθεν παρῆλθεν εἰς
 τοὺς ἀνθρώπους τὸ τῆς λοιβαίας κύλικος μηδὲν ὑπολείπεσθαι,
 εἰ μὴ τὰ περὶ τὰς ἡδονὰς ἐδοκίμαζεν, ἢ διὰ τί τὰ θερμὰ
 λουτρὰ τὰ φαινόμενα ἐκ τῆς γῆς πάντες Ἡρακλέους φασὶν εἶναι
 ἱερά, ἢ διὰ τί τὰς μαλακὰς στρωμνὰς Ἡρακλέους κοίτας
 εἰώθασι καλεῖν, εἰ κατεφρόνει τῶν ἡδέως ζώντων;’ τοῦτον
 οὖν, φησίν, οἱ νέοι ποιηταὶ κατασκευάζουσιν ἐν λῃστοῦ
 σχήματι μόνον περιπορευόμενον, ξύλον ἔχοντα καὶ λεοντῆν καὶ
 τόξα· καὶ ταῦτα πλάσαι πρῶτον Στησίχορον τὸν Ἱμεραῖον. καὶ
 Ξάνθος δ’ ὁ μελοποιός, πρεσβύτερος ὢν Στησιχόρου, ὡς καὶ
 αὐτὸς ὁ Στησίχορος μαρτυρεῖ ( fr. 57 B4 ), ὥς
 φησιν ὁ Μεγακλείδης, οὐ ταύτην αὐτῷ περιτίθησι τὴν στολήν,
 ἀλλὰ τὴν Ὁμηρικήν. πολλὰ δὲ τῶν Ξάνθου παραπεποίηκεν ὁ
 Στησίχορος, ὥσπερ καὶ τὴν Ὀρέστειαν καλουμένην. Ἀντισθένης
 δὲ τὴν ἡδονὴν ἀγαθὸν εἶναι φάσκων προσέθηκεν τὴν
 ἀμεταμέλητον.

ὁ δὲ παρὰ τῷ Ὁμήρῳ Ὀδυσσεὺς ἡγεμὼν δοκεῖ γεγενῆσθαι
 Ἐπικούρῳ τῆς πολυθρυλήτου ἡδονῆς, ὅσπερ φησίν· 
 Od. 9.5 
 
 οὐ γὰρ ἔγωγέ τι φημὶ τέλος χαριέστερον εἶναι 
 ἢ ὅταν εὐφροσύνη μὲν ἔχῃ κατὰ δῆμον ἅπαντα, 
 δαιτυμόνες δ’ ἀνὰ δώματ’ ἀκουάζωνται ἀοιδοῦ 
 ἥμενοι ἑξείης, παρὰ δὲ πλήθωσι τράπεζαι 
 σίτου καὶ κρειῶν, μέθυ δ’ ἐκ κρητῆρος ἀφύσσων 
 οἰνοχόος παρέχῃσι καὶ ἐγχείῃ δεπάεσσιν. 
 τοῦτό τί μοι κάλλιστον ἐνὶ φρεσὶν εἴδεται
 εἶναι. 
 
 ὁ δὲ Μεγακλείδης φησὶ τὸν Ὀδυσσέα καθομιλοῦντα τοῖς καιροῖς ὑπὲρ τοῦ δοκεῖν ὁμοήθη τοῖς
 Φαίαξιν εἶναι τὸ ἁβροδίαιτον αὐτῶν ἀσπάζεσθαι, προπυθόμενον
 τοῦ Ἀλκίνου· 
 Od. 8.248 
 
 αἰεὶ δ’ ἡμῖν δαίς τε φίλη κίθαρίς τε χοροί τε 
 εἵματά τ’ ἐξημοιβὰ λοετρά τε θερμὰ καὶ εὐναί. 
 
 μόνως γὰρ οὕτως ᾠήθη ὧν ἤλπιζεν μὴ ἂν 
 διαμαρτεῖν. τοιοῦτός ἐστιν καὶ ὁ παραινῶν Ἀμφιλόχῳ τῷ παιδί
 ( Pind. fr. 43 B4 )· 
 ὦ τέκνον, 
 ποντίου θηρὸς πετραίου χρωτὶ μάλιστα νόον 
 προσφέρων πάσαις πολίεσσιν ὁμίλει· 
 τῷ παρεόντι δ’ ἐπαινήσαις ἑκὼν 
 ἄλλοτ’ ἀλλοῖα φρόνει. 
 ὁμοίως φησὶν καὶ Σοφοκλῆς ἐν Ἰφιγενείᾳ ( fr.
 286 N )· 
 νόει πρὸς ἀνδρί, σῶμα πουλύπους ὅπως 
 πέτρᾳ, τραπέσθαι γνησίου φρονήματος. 
 καὶ ὁ Θέογνις ( v. 215 Z )· 
 πουλύπου ὀργὴν ἴσχε πολυπλόκου. 
 εἰσὶ δ’ οἵ φασι ταύτης εἶναι τῆς γνώμης τὸν
 Ὅμηρον, προτάττοντα τοῦ σπουδαίου βίου πολλάκις τὸν καθ᾽
 ἡδονήν, λέγοντα· 
 Il. 4.1 
 
 οἱ δὲ θεοὶ πὰρ Ζηνὶ καθήμενοι ἠγορόωντο 
 χρυσέῳ ἐν δαπέδῳ, μετὰ δέ σφισι πότνια Ἥβη 
 νέκταρ ἐῳνοχόει, τοὶ δὲ χρυσέοις δεπάεσσι 
 δειδέχατ’ ἀλλήλους. 
 
 καὶ ὁ Μενέλαος δὲ παρ’ αὐτῷ φησιν ( Od. 4.178 )· 
 
 οὐδέ κεν ἡμέας 
 ἄλλο διέκρινεν φιλέοντέ τε τερπομένω τε. 
 καί· 
 Od. 9.162 
 
 ἥμεθα δαινύμενοι κρέα τ’ ἄσπετα καὶ μέθυ ἡδύ. 
 
 διόπερ καὶ Ὀδυσσεὺς τρυφὴν καὶ λαγνείαν τέλος τοῦ
 βίου παρὰ τῷ Ἀλκινόῳ τίθεται.

διαβόητοι δὲ ἐπὶ τρυφῇ ἐγένοντο πρῶτοι πάντων ἀνθρώπων
 ΠΕΡΣΑΙ, ὧν καὶ οἱ βασιλεῖς ἐχείμαζον μὲν ἐν Σούσοις,
 ἐθέριζον δὲ ἐν Ἐκβατάνοις. κληθῆναι δὲ τὰ Σοῦσά φησιν
 Ἀριστόβουλος καὶ Χάρης ( scr. h. Al. M. p. 99.
 116 ) διὰ τὴν ὡραιότητα τοῦ τόπου· σοῦσον γὰρ
 εἶναι τῇ Ἑλλήνων φωνῇ τὸ κρίνον. ἐν Περσεπόλει δὲ
 διατρίβουσι τὸ φθινόπωρον καὶ ἐν Βαβυλῶνι τὸ
 λεῖπον τοῦ ἐνιαυτοῦ μέρος. καὶ οἱ Πάρθων δὲ βασιλεῖς
 ἐαρίζουσι μὲν ἐν Ῥάγαις, χειμάζουσι δὲ ἐν Βαβυλῶνι, ......
 τὸ λεῖπον τοῦ ἐνιαυτοῦ. καὶ τὸ παράσημον δὲ ὃ ἐπετίθεντο τῇ
 κεφαλῇ οἱ τῶν Περσῶν βασιλεῖς οὐδ’ αὐτὸ ἠρνεῖτο τὴν τῆς
 ἡδυπαθείας ἀπόλαυσιν. ‘κατεσκευάζετο γάρ, ὥς φησι Δίνων
 ( FHG II 92 ), ἐκ σμύρνης καὶ τοῦ καλουμένου
 λαβύζου. εὐῶδες δ’ ἐστὶν ἡ λάβυζος καὶ πολυτιμότερον τῆς
 σμύρνης. ὁπότε δὲ καὶ ἀπὸ τοῦ ἅρματος κατίοι, φησί,
 βασιλεύς, οὔτε καθήλλετο ὀλίγου ὄντος ἐπὶ τὴν γῆν τοῦ ὕψους
 οὔτε διὰ χειρῶν ἐρειδόμενος, ἀλλ’ αἰεὶ αὐτῷ χρυσοῦς δίφρος
 ἐτίθετο καὶ τούτῳ ἐπιβαίνων κατῄει· καὶ ὁ βασιλέως
 διφροφόρος εἰς τοῦτο εἵπετο.’ ‘φυλάσσουσί τε αὐτὸν καὶ
 τριακόσιαι γυναῖκες, ὡς ἱστορεῖ ὁ Κυμαῖος Ἡρακλείδης ἐν αʹ Περσικῶν ( FHG II
 95 ). αὗται δὲ τὰς μὲν ἡμέρας κοιμῶνται, ἵνα
 νυκτὸς ἐγρηγορῶσι, τῆς δὲ νυκτὸς ᾄδουσαι καὶ ψάλλουσαι
 διατελοῦσι λύχνων καιομένων· χρῆται δὲ αὐταῖς καὶ
 παλλακίσιν ὁ βασιλεὺς ..... διὰ τῆς τῶν μηλοφόρων αὐλῆς.
 ἦσαν δὲ οὗτοι τῶν δορυφόρων καὶ τῷ γένει πάντες
 Πέρσαι, ἐπὶ τῶν στυράκων μῆλα χρυσᾶ ἔχοντες, χίλιοι τὸν
 ἀριθμόν, ἀριστίνδην ἐκλεγόμενοι ἐκ τῶν μυρίων Περσῶν τῶν
 Ἀθανάτων καλουμένων. καὶ διῄει διὰ τῆς τούτων αὐλῆς πεζὸς
 ὑποτιθεμένων ψιλοταπίδων Σαρδιανῶν, ἐφ’ ὧν οὐδεὶς ἄλλος
 ἐπέβαινεν ἢ βασιλεύς. ὅτε δὲ εἰς τὴν ἐσχάτην αὐλὴν ἔλθοι,
 ἀνέβαινεν ἐπὶ τὸ ἅρμα, ἐνίοτε δὲ καὶ ἐφ’ ἵππον· πεζὸς δὲ
 οὐδέποτε ἑωράθη ἔξω τῶν βασιλείων. εἰ δὲ ἐπὶ θήραν ἐξίοι,
 καὶ αἱ παλλακίδες αὐτῷ συνεξῄεσαν. ὁ δὲ θρόνος ἐφ’ ᾧ
 ἐχρημάτιζεν καθήμενος χρυσοῦς ἦν, ὃν περιειστήκεσαν
 τέσσαρες κιονίσκοι λιθοκόλλητοι χρυσοῖ, ἐφ’ ὧν διετέτατο
 ἱμάτιον ποικίλον πορφυροῦν.’

Κλέαρχος δὲ ὁ Σολεὺς ἐν τετάρτῳ Βίων ( FHG II
 304 ) προειπὼν περὶ τῆς Μήδων τρυφῆς καὶ ὅτι διὰ
 ταύτην πολλοὺς εὐνουχίσαιεν τῶν περικτιόνων, ἐπιφέρει καὶ
 τὴν παρὰ Μήδων γενέσθαι Πέρσαις μηλοφορίαν μὴ μόνων ὧν
 ἔπαθον τιμωρίαν, ἀλλὰ καὶ τῆς τῶν δορυφορούντων τρυφῆς εἰς
 ὅσον ἦλθον ἀνανδρίας ὑπόμνημα. δύναται γάρ, ὡς ἔοικεν, ἡ
 παράκαιρος ἅμα καὶ μάταιος αὐτῶν περὶ τὸν βίον τρυφὴ καὶ
 τοὺς ταῖς λόγχαις καθωπλισμένους ἀγύρτας ἀποφαίνειν. καὶ
 προελθὼν δὲ γράφει· ‘τοῖς γοῦν πορίσασί
 τι αὐτῷ ἡδὺ βρῶμα διδοὺς ἆθλα τοῦ πορισθέντος οὐχ ἑτέραις
 ἡδύνων ταῦτα τιμαῖς παρετίθει, πολὺ δὲ μᾶλλον αὐτὸς
 ἀπολαύειν αὐτῶν, νοῦν οὐκ ἔχων· τοῦτο μὲν γάρ
 ἐστιν ὁ λεγόμενος, οἶμαι, καὶ Διὸς ἅμα καὶ
 βασιλέως ἐγκέφαλος.’ Χάρης δ’ ὁ Μιτυληναῖος ἐν τῇ πέμπτῃ
 τῶν περὶ Ἀλέξανδρον Ἱστοριῶν ( scr. h. Al. M. p.
 117 ) ‘εἰς τοῦτο, φησίν, ἧκον τρυφῆς οἱ τῶν Περσῶν
 βασιλεῖς ὥστε ἔχεσθαι τῆς βασιλικῆς κλίνης ὑπὲρ κεφαλῆς
 οἴκημά τι πεντάκλινον, ἐν ᾧ χρυσίου πεντακισχίλια διὰ
 παντὸς ἔκειτο τάλαντα, καὶ τοῦτο ἐκαλεῖτο προσκεφάλαιον
 βασιλικόν. καὶ πρὸς ποδῶν ἕτερον οἴκημα τρίκλινον, οὗ
 τάλαντα τρισχίλια ἔκειτο ἀργυρίου, καὶ προσηγορεύετο
 βασιλικὸν ὑποπόδιον. ἦν δ’ ἐν τῷ κοιτῶνι καὶ λιθοκόλλητος
 ἄμπελος χρυσῆ ὑπὲρ τῆς κλίνης (τὴν δ’ ἄμπελον ταύτην
 Ἀμύντας φησὶν ἐν τοῖς Σταθμοῖς ( p. 136 M ) καὶ
 βότρυας ἔχειν ἐκ τῶν πολυτελεστάτων ψήφων συντεθειμένους)
 οὐ μακράν τε ταύτης ἀνακεῖσθαι κρατῆρα χρυσοῦν Θεοδώρου τοῦ
 Σαμίου ποίημα. Ἀγαθοκλῆς δ’ ἐν τρίτῳ περὶ Κυζίκου
 ( FHG IV 289 ) ἐν Πέρσαις φησὶν εἶναι καὶ
 τὸ χρυσοῦν καλούμενον ὕδωρ. εἶναι δὲ τοῦτο
 λιβάδας ἑβδομήκοντα, καὶ μηδένα πίνειν ἀπ’ αὐτοῦ ἢ μόνον
 βασιλέα καὶ τὸν πρεσβύτατον αὐτοῦ τῶν παίδων· τῶν δ’ ἄλλων
 ἐάν τις πίῃ, θάνατος ἡ ζημία.

Ξενοφῶν δὲ ἐν ὀγδόῳ Παιδείας ( 8, 15 ) ‘ἐχρῶντο,
 φησίν, ἔτι τότε τῇ ἐκ Περσῶν παιδείᾳ
 καὶ τῇ Μήδων στολῇ καὶ ἁβρότητι. νῦν δὲ τὴν μὲν ἐκ Περσῶν
 καρτερίαν περιορῶσιν ἀποσβεννυμένην, τὴν δὲ τῶν Μήδων
 μαλακίαν διασῴζονται. σαφηνίσαι δὲ βούλομαι καὶ τὴν θρύψιν
 αὐτῶν. ἐκείνοις γὰρ πρῶτον μὲν οὐκέτι τὰς εὐνὰς μόνον ἀρκεῖ
 μαλακῶς ὑποστόρνυσθαι, ἀλλ’ ἤδη καὶ τῶν κλινῶν τοὺς πόδας
 ἐπὶ ταπίδων τιθέασιν, ὅπως μὴ ἀντερείδῃ τὸ δάπεδον, ἀλλ᾽
 ὑπείκωσιν αἱ τάπιδες. καὶ μὴν τὰ πεττόμενα ἐπὶ τράπεζαν ὅσα
 τε πρότερον εὕρητο οὐδὲν αὐτῶν ἀφῄρηται ἄλλα τε καινὰ αἰεὶ
 ἐπιμηχανῶνται, καὶ ὄψα γε ὡσαύτως· καὶ γὰρ καινοποιητὰς
 ἀμφοτέρων τούτων κέκτηνται. ἀλλὰ καὶ ἐν τῷ χειμῶνι οὐ μόνον
 κεφαλὴν καὶ σῶμα καὶ πόδας αὐτοῖς ἀρκεῖ ἐσκεπάσθαι, ἀλλὰ
 καὶ περὶ ἄκραις ταῖς χερσὶν χειρῖδας δασείας καὶ
 δακτυλήθρας ἔχουσιν. ἔν γε μὴν τῷ θέρει οὐκ ἀρκοῦσιν αὐτοῖς
 οὔθ’ αἱ τῶν δένδρων οὔθ’ αἱ τῶν πετρῶν σκιαί, ἀλλ’ ἐν
 ταύταις ἑτέρας σκιάδας ἄνθρωποι μηχανώμενοι αὐτοῖς
 παρεστᾶσι.’ κἀν τοῖς ἑξῆς δέ φησι περὶ αὐτῶν οὑτωσί
 ( 19 )· ‘νῦν δὲ στρώματα πλείω ἔχουσιν ἐπὶ
 τῶν ἵππων ἢ ἐπὶ τῶν εὐνῶν· οὐ γὰρ τῆς ἱππείας οὕτως ὡς τοῦ
 μαλακῶς καθῆσθαι ἐπιμέλονται. καὶ ( 20 ) τοὺς
 θυρωροὺς δὲ καὶ τοὺς σιτοποιοὺς καὶ τοὺς ὀψοποιοὺς καὶ
 οἰνοχόους καὶ παρατιθέντας καὶ ἀναιροῦντας καὶ
 κατακοιμίζοντας καὶ ἀνιστάντας καὶ τοὺς κοσμητὰς οἳ
 ὑποχρίουσί τε καὶ ἐντρίβουσιν αὐτοὺς καὶ τἄλλα ῥυθμίζουσιν
 ....’

ΛΥΔΟΙ δὲ εἰς τοσοῦτον ἦλθον τρυφῆς ὡς καὶ πρῶτοι γυναῖκας
 εὐνουχίσαι, ὡς ἱστορεῖ Ξάνθος ὁ Λυδὸς ἢ ὁ τὰς εἰς αὐτὸν
 ἀναφερομένας ἱστορίας συγγεγραφὼσ —
 Διονύσιος δ’ ὁ Σκυτοβραχίων, ὡς Ἀρτέμων φησὶν ὁ Κασανδρεὺς
 ἐν τῷ περὶ Συναγωγῆς Βιβλίων ( FHG IV 342 ),
 ἀγνοῶν ὅτι Ἔφορος ὁ συγγραφεὺς μνημονεύει αὐτοῦ ( ib.
 I 262 ) ὡς παλαιοτέρου ὄντος καὶ Ἡροδότῳ τὰς
 ἀφορμὰς δεδωκότοσ — ὁ δ’ οὖν Ξάνθος ἐν τῇ δευτέρᾳ τῶν
 Λυδιακῶν ( ib. 39 ) Ἀδραμύτην φησὶ τὸν Λυδῶν
 βασιλέα πρῶτον γυναῖκας εὐνουχίσαντα χρῆσθαι αὐταῖς ἀντὶ
 ἀνδρῶν εὐνούχων. Κλέαρχος δ’ ἐν τῇ τετάρτῃ περὶ Βίων
 ( ib. III 305 ) ‘Λυδοί, φησί, διὰ τρυφὴν
 παραδείσους κατασκευασάμενοι καὶ ἀνηλίους αὐτοὺς ποιήσαντες
 ἐσκιατροφοῦντο, τρυφερώτερον ἡγησάμενοι τὸ μηδ’ ὅλως αὐτοῖς
 ἐπιπίπτειν τὰς τοῦ ἡλίου αὐγάς. καὶ τέλος πόρρω
 προάγοντες ὕβρεως τὰς τῶν ἄλλων γυναῖκας καὶ παρθένους εἰς
 τὸν τόπον τὸν διὰ τὴν πρᾶξιν Ἁγνεῶνα κληθέντα συνάγοντες
 ὕβριζον. καὶ τέλος τὰς ψυχὰς ἀποθηλυνθέντες ἠλλάξαντο τὸν
 τῶν γυναικῶν βίον, διόπερ καὶ γυναῖκα τύραννον ὁ βίος
 εὕρετο αὐτοῖς μίαν τῶν ὑβρισθεισῶν Ὀμφάλην· ἥτις πρώτη
 κατῆρξε μὲν τῆς εἰς Λυδοὺς πρεπούσης τιμωρίας. τὸ γὰρ ὑπὸ
 γυναικὸς ἄρχεσθαι ὑβριζομένους σημεῖόν ἐστι βίας. οὖσα οὖν
 καὶ αὐτὴ ἀκόλαστος καὶ ἀμυνομένη τὰς γενομένας αὐτῇ
 πρότερον ὕβρεις τοῖς ἐν τῇ πόλει δούλοις τὰς τῶν δεσποτῶν
 παρθένους ἐξέδωκεν ἐν ᾧ τόπῳ πρὸς ἐκείνων ὑβρίσθη· εἰς τοῦτον οὖν συναθροίσασα μετ’ ἀνάγκης
 συγκατέκλινε τοῖς δούλοις τὰς δεσποίνας. ὅθεν οἱ Λυδοὶ τὸ
 πικρὸν τῆς πράξεως ὑποκοριζόμενοι τὸν τόπον καλοῦσιν
 γυναικῶν ἀγῶνα Γλυκὺν Ἀγκῶνα. οὐ μόνον δὲ
 Λυδῶν γυναῖκες ἄφετοι οὖσαι τοῖς ἐντυχοῦσιν, ἀλλὰ καὶ
 Λοκρῶν τῶν Ἐπιζεφυρίων, ἔτι δὲ τῶν περὶ Κύπρον καὶ πάντων
 ἁπλῶς τῶν ἑταιρισμῷ τὰς ἑαυτῶν κόρας ἀφοσιούντων, παλαιᾶς
 τινος ὕβρεως ἔοικεν εἶναι πρὸς ἀλήθειαν ὑπόμνημα καὶ
 τιμωρίας. πρὸς ἣν εἷς τῶν Λυδῶν εὐγενὴς ἀνὴρ ὁρμήσας καὶ τῇ
 παρ’ αὐτοῖς Μίδου βασιλείᾳ βαρυνθείς, τοῦ μὲν Μίδου ὑπ᾽
 ἀνανδρίας καὶ τρυφῆς καὶ ἐν πορφύρᾳ κειμένου καὶ
 ταῖς γυναιξὶν ἐν τοῖς ἱστοῖς συνταλασιουργοῦντος, Ὀμφάλης
 δὲ πάντας τοὺς συγκατακλιθέντας αὑτῇ ξενοκτονούσης,
 ἀμφοτέρους ἐκόλασε, τὸν μὲν ὑπὸ ἀπαιδευσίας κεκωφημένον τῶν
 ὤτων ἐξελκύσας, ὃς διὰ τὴν τοῦ φρονεῖν ἔνδειαν τοῦ πάντων
 ἀναισθητοτάτου ζῴου τὴν ἐπωνυμίαν ἔσχε· τὴν δὲ .....’

πρῶτοι δὲ Λυδοὶ καὶ τὴν καρύκην ἐξεῦρον, περὶ ἧς τῆς
 σκευασίας οἱ τὰ Ὀψαρτυτικὰ συνθέντες εἰρήκασιν, Γλαῦκός τε
 ὁ Λοκρὸς καὶ Μίθαικος καὶ Διονύσιος Ἡρακλεῖδαί τε δύο γένος
 Συρακόσιοι καὶ Ἆγις καὶ Ἐπαίνετος καὶ Διονύσιος ἔτι τε
 Ἡγήσιππος καὶ Ἐρασίστρατος καὶ Εὐθύδημος καὶ Κρίτων, πρὸς
 τούτοις δὲ Στέφανος, Ἀρχύτας, Ἀκέστιος Ἀκεσίας,
 Διοκλῆς, Φιλιστίων. τοσούτους γὰρ οἶδα
 γράψαντας Ὀψαρτυτικά. καὶ κάνδαυλον δέ τινα ἔλεγον οἱ
 Λυδοί, οὐχ ἕνα ἀλλὰ τρεῖς· οὕτως ἐξήσκηντο πρὸς τὰς
 ἡδυπαθείας. γίνεσθαι δ’ αὐτόν φησιν ὁ Ταραντῖνος Ἡγήσιππος
 ἐξ ἑφθοῦ κρέως καὶ κνηστοῦ ἄρτου καὶ Φρυγίου τυροῦ ἀνήθου
 τε καὶ ζωμοῦ πίονος. μνημονεύει δ’ αὐτοῦ Ἄλεξις ἐν
 Παννυχίδι ἢ Ἐρίθοις· μάγειρος δ’ ἐστὶν ὁ προσδιαλεγόμενος
 ( II 360 K )· 
 ὅτι δέ σοι παρὰ τοῦτο κάνδαυλόν τινα 
 παραθήσομεν. Β. κάνδαυλον; οὐκ ἐδήδοκα 
 κάνδαυλον οὐδ’ ἀκήκο’ οὐδεπώποτε. 
 Α. θαυμαστὸν ἐμὸν εὕρημα· πάνυ πολὺν δ’ ἐγὼ 
 ἐὰν παραθῶ σοι, προσκατέδει τοὺς δακτύλους 
 αὐτῷ γε χαίρων. ἔρια μὲν ποιήσομεν — 
 Β. ἄνθρωπε, ποίει λευκὰ καὶ βλέπεις ... 
 Α. ἐπὰν ἀπὸ τῶν κοινῶν ταρίχους ἰχθύων, 
 κρεῶν, βατανίων εὐθέως .... 
 δίπυρον παραθήσεις, ᾠὸν ἐπιτετμημένον, 
 πῦον, μέλιτος ὀξύβαφον, ἀποταγηνιῶ 
 τυροῦ τροφάλια χλωρὰ Κυθνίου παρατεμὼν 
 βοτρύδιόν τι, χόριον, ἐν ποτηρίῳ 
 γλυκύν· τὸ τοιοῦτον γὰρ ἀεί πως μέρος 
 ἐπιπαίζεται, κεφαλὴ δὲ δείπνου γίνεται. 
 Β. ἄνθρωπ’ ἐπίπαιζε· μόνον ἀλλ᾽ ἀπαλλάγηθί
 μου 
 .... κανδαύλους λέγων καὶ χόρια καὶ 
 βατάνια πᾶσαν .... τὴν ἡδονήν. 
 
 μνημονεύει τοῦ κανδαύλου καὶ Φιλήμων ἐν
 Παρεισιόντι οὕτως ( II 493 K )· 
 τοὺς ἐν τῇ πόλει 
 μάρτυρας ἔχω γὰρ ὅτι μόνος φύσκην ποιῶ, 
 κάνδαυλον, ᾠά, θρῖον ἐνστενω. τί ... 
 τούτων διάπτωμ’ ἐγένετ’ ἢ ἁμάρτημα τί; 
 καὶ Νικόστρατος ἐν Μαγείρῳ ( ib. 224 )·
 
 ὃς μέλανα ποιεῖν ζωμὸν οὐκ ἠπίστατο, 
 θρῖον δὲ καὶ κάνδαυλον. 
 καὶ Μένανδρος Τροφωνίῳ ( fr. 462 K )·
 
 Ἰωνικὸς πλούταξ· ὑποστάσεις ποιῶν, 
 κάνδαυλον, ὑποβινητιῶντα βρώματα. 
 καὶ εἰς τοὺς πολέμους δὲ ἐξιόντες οἱ Λυδοὶ
 παρατάττονται μετὰ συρίγγων καὶ αὐλῶν, ὥς φησιν Ἡρόδοτος
 ( 1, 17 ). καὶ Λακεδαιμόνιοι δὲ μετ’ αὐλῶν
 ἐξορμῶσιν ἐπὶ τοὺς πολέμους, καθάπερ Κρῆτες μετὰ λύρας.

Ἡρακλείδης δ’ ὁ Κυμαῖος ὁ τὰ Περσικὰ συγγράψας ἐν τοῖς
 ἐπιγραφομένοις Παρασκευαστικοῖς ( FHG II 97 )
 εἰπὼν ὡς ὁ ἐν τῇ λιβανοφόρῳ χώρᾳ βασιλεὺς αὐτόνομός τέ ἐστι
 καὶ οὐδενὸς ὑπήκοος, γράφει καὶ ταῦτα· ‘οὗτος δ’ ὑπερβάλλει
 τῇ τρυφῇ καὶ ῥᾳθυμίᾳ. διατρίβει τε γὰρ αἰεὶ ἐν τοῖς
 βασιλείοις ἐν τρυφῇ καὶ δαπάνῃ τὸν βίον διάγων καὶ πράττει
 οὐδὲ ἓν πρᾶγμα αὐτὸσ οὐδὲ πολλοῖς πλησιάζει,
 ἀλλὰ δικαστὰς αὐτὸς ἀποδεικνύει· καὶ ἐάν τις
 αὐτοὺς ἡγῆται μὴ δικαίως δεδικακέναι, ἔστι θυρὶς ἐν τῷ
 ὑψηλοτάτῳ τῶν βασιλείων καὶ αὕτη ἁλύσει 
 δέδεται. ὁ οὖν ἡγούμενος ἀδίκως δεδικάσθαι ἐπιλαμβάνεται
 τῆς ἁλύσεως καὶ ἕλκει τὴν θυρίδα, καὶ ὁ βασιλεὺς ἐπειδὰν
 αἴσθηται εἰσκαλεῖ καὶ αὐτὸς δικάζει. καὶ ἐὰν φαίνωνται οἱ
 δικασταὶ ἀδίκως δικάσαντες, ἀποθνῄσκουσιν· ἐὰν δὲ δικαίως,
 ὁ κινήσας τὴν θυρίδα ἀπόλλυται. τὰ δ’ ἀναλώματα λέγεται τῆς
 ἡμέρας εἰς τὸν βασιλέα καὶ τὰς περὶ αὐτὸν γυναῖκας καὶ
 φίλους γίνεσθαι τάλαντα πεντεκαίδεκα Βαβυλώνια.

παρὰ δὲ ΤΥΡΡΗΝΟΙΣ ἐκτόπως τρυφήσασιν ἱστορεῖ Τίμαιος ἐν τῇ
 αʹ ( FHG I 196 ) ὅτι αἱ θεράπαιναι
 γυμναὶ τοῖς ἀνδράσι διακονοῦνται. Θεόπομπος δὲ ἐν τῇ
 τεσσαρακοστῇ τρίτῃ τῶν Ἱστοριῶν ( ib. 315 ) καὶ
 νόμον εἶναί φησιν παρὰ τοῖς Τυρρηνοῖς κοινὰς ὑπάρχειν τὰς
 γυναῖκας· ταύτας δ’ ἐπιμελεῖσθαι σφόδρα τῶν σωμάτων καὶ
 γυμνάζεσθαι πολλάκις καὶ μετ’ ἀνδρῶν, ἐνίοτε δὲ καὶ πρὸς
 ἑαυτάς· οὐ γὰρ αἰσχρὸν εἶναι αὐταῖς φαίνεσθαι γυμναῖς.
 δειπνεῖν δὲ αὐτὰς οὐ παρὰ τοῖς ἀνδράσι τοῖς ἑαυτῶν, ἀλλὰ
 παρ’ οἷς ἂν τύχωσι τῶν παρόντων, καὶ προπίνουσιν οἷς ἂν
 βουληθῶσιν. εἶναι δὲ καὶ πιεῖν δεινὰς καὶ τὰς ὄψεις πάνυ
 καλάς. τρέφειν δὲ τοὺς Τυρρηνοὺς πάντα τὰ γινόμενα παιδία,
 οὐκ εἰδότας ὅτου πατρός ἐστιν ἕκαστον. ζῶσι δὲ καὶ οὗτοι
 τὸν αὐτὸν τρόπον τοῖς θρεψαμένοις, πότους τὰ πολλὰ
 ποιούμενοι καὶ πλησιάζοντες ταῖς γυναιξὶν ἁπάσαις. οὐδὲν δ᾽
 αἰσχρόν ἐστι Τυρρηνοῖς οὐ μόνον αὐτοὺς ἐν τῷ μέσῳ τι
 ποιοῦντας, ἀλλ’ οὐδὲ πάσχοντας .... ἐπιχώριον γὰρ καὶ τοῦτο
 παρ’ αὐτοῖς ἐστι. καὶ τοσούτου δέουσιν αἰσχρὸν ὑπολαμβάνειν
 ὥστε καὶ λέγουσιν, ὅταν ὁ μὲν δεσπότης
 τῆς οἰκίας ἀφροδισιάζηται, ζητῇ δέ τις αὐτόν, ὅτι πάσχει τὸ
 καὶ τό, προσαγορεύοντες αἰσχρῶς τὸ πρᾶγμα. ἐπειδὰν δὲ
 συνουσιάζωσι καθ’ ἑταιρίας ἢ κατὰ συγγενείας, ποιοῦσιν
 οὕτως· πρῶτον μὲν ὅταν παύσωνται πίνοντες καὶ μέλλωσι
 καθεύδειν, εἰσάγουσι παρ’ αὐτοὺς οἱ διάκονοι τῶν λύχνων ἔτι
 καιομένων ὁτὲ μὲν ἑταίρας, ὁτὲ δὲ παῖδας πάνυ καλούς, ὁτὲ
 δὲ καὶ γυναῖκας· ὅταν δὲ τούτων ἀπολαύσωσιν, αὖθις
 αὐτοῖς νεανίσκους ἀκμάζοντας, οἳ πλησιάζουσιν
 αὐτοὶ ἐκείνοις. ἀφροδισιάζουσιν δὲ καὶ ποιοῦνται τὰς
 συνουσίας ὁτὲ μὲν ὁρῶντες ἀλλήλους, ὡς δὲ τὰ πολλὰ καλύβας
 περιβάλλοντες περὶ τὰς κλίνας, αἳ πεπλεγμέναι
 μέν εἰσιν ἐκ ῥάβδων, ἐπιβέβληται δ’ ἄνωθεν
 ἱμάτια. καὶ πλησιάζουσι μὲν σφόδρα καὶ ταῖς γυναιξί, πολὺ
 μέντοι γε μᾶλλον χαίρουσι συνόντες τοῖς παισὶ
 καὶ τοῖς μειρακίοις. καὶ γὰρ γίνονται παρ’ αὐτοῖς πάνυ
 καλοὶ τὰς ὄψεις, ἅτε τρυφερῶς διαιτώμενοι καὶ λεαινόμενοι
 τὰ σώματα. πάντες δὲ οἱ πρὸς ἑσπέραν οἰκοῦντες βάρβαροι
 πιττοῦνται καὶ ξυροῦνται τὰ σώματα· καὶ παρά γε τοῖς
 Τυρρηνοῖς ἐργαστήρια κατεσκεύασται πολλὰ καὶ τεχνῖται
 τούτου τοῦ πράγματός εἰσιν, ὥσπερ παρ’ ἡμῖν οἱ κουρεῖς.
 παρ’ οὓς ὅταν εἰσέλθωσιν, παρέχουσιν ἑαυτοὺς πάντα τρόπον,
 οὐθὲν αἰσχυνόμενοι τοὺς ὁρῶντας οὐδὲ τοὺς παριόντας.’
 χρῶνται δὲ τούτῳ τῷ νόμῳ πολλοὶ καὶ τῶν Ἑλλήνων
 καὶ τῶν τὴν Ἰταλίαν οἰκούντων, μαθόντες παρὰ
 Σαυνιτῶν καὶ Μεσαπίων. ὑπὸ δὲ τῆς
 τρυφῆς οἱ Τυρρηνοί, ὡς Ἄλκιμος ἱστορεῖ ( FHG IV
 296 ), πρὸς αὐλὸν καὶ μάττουσιν καὶ πυκτεύουσι καὶ
 μαστιγοῦσιν.

διαβόητοι δ’ εἰσὶν ἐπὶ τρυφῇ καὶ αἱ τῶν Σικελῶν τράπεζαι,
 οἵτινες καὶ τὴν παρ’ αὐτοῖς θάλατταν λέγουσιν εἶναι
 γλυκεῖαν, χαίροντες τοῖς ἐξ αὐτῆς γινομένοις ἐδέσμασιν, ὥς
 φησι Κλέαρχος ἐν πέμπτῳ Βίων ( FHG II 307 ).
 περὶ δὲ ΣΥΒΑΡΙΤΩΝ τί δεῖ καὶ λέγειν; παρ’ οἷς πρώτοις
 εἰσήχθησαν εἰς τὰ βαλανεῖα λουτροχόοι καὶ παραχύται
 πεπεδημένοι, τοῦ μὴ θᾶττον ἰέναι καὶ ὅπως μὴ σπεύδοντες
 κατακαίωσι τοὺς λουομένους. πρῶτοι δὲ Συβαρῖται καὶ τὰς
 ποιούσας ψόφον τέχνας οὐκ ἐῶσιν ἐπιδημεῖν τῇ πόλει, οἷον
 χαλκέων καὶ τεκτόνων καὶ τῶν ὁμοίων, ὅπως αὐτοῖς πανταχόθεν
 ἀθόρυβοι ὦσιν οἱ ὕπνοι· οὐκ ἐξῆν δ’ οὐδ’ ἀλεκτρυόνα ἐν τῇ
 πόλει τρέφεσθαι. ἱστορεῖ δὲ περὶ αὐτῶν Τίμαιος ( FHG I
 205 ) ὅτι ἀνὴρ Συβαρίτης εἰς ἀγρόν ποτε
 πορευόμενος ἔφη ἰδὼν τοὺς ἐργάτας σκάπτοντας αὐτὸς ῥῆγμα
 λαβεῖν· πρὸς ὃν ἀποκρίνασθαί τινα τῶν ἀκουσάντων ‘αὐτὸς δὲ
 σοῦ διηγουμένου ἀκούων πεπονεκέναι τὴν πλευράν.’ ἐν Κρότωνι
 δὲ σκάπτοντί τινι τὴν τῶν ἀθλούντων κόνιν ἐπιστάντες τινὲς
 Συβαριτῶν ἐθαύμαζον λέγοντες, εἰ τηλικαύτην ἔχοντες πόλιν
 οἰκέτας μὴ κέκτηνται τοὺς σκάψοντας ἑαυτοῖς τὴν παλαίστραν.
 ἄλλος δὲ Συβαρίτης παραγενόμενος εἰς
 Λακεδαίμονα καὶ κληθεὶς εἰς φιδίτιον, ἐπὶ τῶν ξύλων
 κατακείμενος καὶ δειπνῶν μετ’ αὐτῶν, πρότερον μὲν ἔφη
 καταπεπλῆχθαι τὴν τῶν Λακεδαιμονίων πυνθανόμενος ἀνδρείαν,
 νῦν δὲ θεασάμενος νομίζειν μηδὲν τῶν ἄλλων αὐτοὺς
 διαφέρειν. καὶ γὰρ τὸν ἀνανδρότατον μᾶλλον ἂν ἑλέσθαι
 ἀποθανεῖν ἢ τοιοῦτον βίον ζῶντα καρτερεῖν.

ἔθος δὲ παρ’ αὐτοῖς καὶ τοὺς παῖδας μέχρι τῆς τῶν ἐφήβων
 ἡλικίας ἁλουργίδας τε φορεῖν καὶ πλοκαμῖδας ἀναδεδεμένους
 χρυσοφορεῖν. ἐπιχωριάζειν δὲ παρ’ αὐτοῖς διὰ τὴν τρυφὴν
 ἀνθρωπάρια μικρὰ καὶ τοὺς σκοπαίους, ὥς φησιν ὁ Τίμαιος
 ( om. FHG ), τοὺς καλουμένους παρά τισι
 στίλπωνας καὶ κυνάρια Μελιταῖα, ἅπερ αὐτοῖς καὶ ἕπεσθαι εἰς
 τὰ γυμνάσια. πρὸς οὓς καὶ τοὺς ὁμοίους τούτοις Μασσανάσσης
 ὁ τῶν Μαυρουσίων βασιλεὺς ἀπεκρίνατο, ὥς φησι Πτολεμαῖος ἐν
 ὀγδόῳ Ὑπομνημάτων ( FHG III 188 ), ζητοῦσιν
 συνωνεῖσθαι πιθήκους· ‘παρ’ ὑμῖν, ὦ οὗτοι, αἱ γυναῖκες οὐ
 τίκτουσιν παιδία;’ παιδίοις γὰρ ἔχαιρεν ὁ Μασσανάσσης καὶ
 εἶχεν παρ’ αὑτῷ τρεφόμενα τῶν υἱῶν (πολλοὶ δὲ ἦσαν) τὰ
 τέκνα καὶ τῶν θυγατέρων ὁμοίως. καὶ πάντα ταῦτα αὐτὸς
 ἔτρεφεν μέχρι τριῶν ἐτῶν· μεθ’ ἃ ἀπέπεμπε πρὸς τοὺς
 γεγεννηκότας, παραγινομένων ἄλλων. τὰ δ’ αὐτὰ ἔφη καὶ
 Εὔβουλος ὁ κωμικὸς ἐν Χάρισιν οὕτως ( II 205
 K )· 
 καὶ γὰρ πόσῳ κάλλιον, ἱκετεύω, τρέφειν 
 ἄνθρωπον ἔστ’ ἄνθρωπον, ἂν ἔχῃ βίον, 
 ἢ χῆνα πλατυγίζοντα καὶ κεχηνότα 
 ἢ στρουθὸν ἢ πίθηκον, ἐπίβουλον κακόν. 
 
 καὶ Ἀθηνόδωρος δὲ ἐν τῷ περὶ Σπουδῆς καὶ Παιδιᾶς
 Ἀρχύταν φησὶ τὸν Ταραντῖνον πολιτικὸν ἅμα καὶ φιλόσοφον
 γενόμενον πλείστους οἰκέτας ἔχοντα αἰεὶ τούτοις παρὰ τὴν
 δίαιταν ἀφιεμένοις εἰς τὸ συμπόσιον ἥδεσθαι. ἀλλ’ οἱ
 Συβαρῖται ἔχαιρον τοῖς Μελιταίοις κυνιδίοις καὶ ἀνθρώποις
 οὐκ ἀνθρώποις.

ἐφόρουν δ’ οἱ Συβαρῖται καὶ ἱμάτια Μιλησίων ἐρίων
 πεποιημένα· ἀφ’ ὧν δὴ καὶ αἱ φιλίαι ταῖς πόλεσιν ἐγένοντο,
 ὡς ὁ Τίμαιος ἱστορεῖ ( FHG I 205 ). ἠγάπων γὰρ
 τῶν μὲν ἐξ Ἰταλίας Τυρρηνούς, τῶν δ’ ἔξωθεν τοὺς Ἴωνας, ὅτι
 τρυφῇ προσεῖχον. οἱ δ’ ἱππεῖς τῶν Συβαριτῶν ὑπὲρ τοὺς
 πεντακισχιλίους ὄντες ἐπόμπευον ἔχοντες κροκωτοὺς ἐπὶ τοῖς
 θώραξιν, καὶ τοῦ θέρους οἱ νεώτεροι αὐτῶν εἰς τὰ τῶν Νυμφῶν
 λουτρὰ τῶν Λουσιάδων ἀποδημοῦντες διετέλουν μετὰ πάσης
 τρυφῆς. οἱ δ’ εὔποροι αὐτῶν ὁπότε εἰς ἀγρὸν μεταβάλλοιεν,
 καίπερ ἐπὶ ζευγῶν πορευόμενοι τὴν ἡμερησίαν πορείαν ἐν
 τρισὶν ἡμέραις διήνυον. ἦσαν δέ τινες αὐτοῖς καὶ τῶν εἰς
 τοὺς ἀγροὺς φερουσῶν ὁδῶν κατάστεγοι. τοῖς δὲ πλείστοις
 αὐτῶν ὑπάρχουσιν οἰνῶνες ἐγγὺς τῆς θαλάσσης, εἰς οὓς δι’ 
 ὀχετῶν τῶν οἴνων ἐκ τῶν ἀγρῶν ἀφειμένων τὸν μὲν ἔξω τῆς
 χώρας πιπράσκεσθαι, τὸν δὲ εἰς τὴν πόλιν τοῖς πλοίοις
 διακομίζεσθαι. ποιοῦνται δὲ καὶ δημοσίᾳ πολλὰς καὶ πυκνὰς
 ἑστιάσεις καὶ τοὺς λαμπρῶς φιλοτιμηθέντας χρυσοῖς στεφάνοις
 τιμῶσι καὶ τούτους ἀνακηρύττουσιν ἐν ταῖς δημοσίαις θυσίαις
 καὶ τοῖς ἀγῶσιν, προσκηρύττοντες οὐκ
 εὔνοιαν, ἀλλὰ τὴν εἰς τὰ δεῖπνα χορηγίαν· ἐν οἷς
 στεφανοῦσθαι καὶ τῶν μαγείρων τοὺς ἄριστα τὰ παρατεθέντα
 διασκευάσαντας. παρὰ Συβαρίταις δ’ εὑρέθησαν καὶ πύελοι, ἐν
 αἷς κατακείμενοι ἐπυριῶντο. πρῶτοι δὲ καὶ ἀμίδας ἐξεῦρον,
 ἃς εἰσέφερον εἰς τὰ συμπόσια. καταγελῶντες δὲ τῶν
 ἀποδημούντων ἐκ τῶν πατρίδων αὐτοὶ ἐσεμνύνοντο ἐπὶ τῷ
 γεγηρακέναι ἐπὶ ταῖς τῶν ποταμῶν γεφύραις.

δοκεῖ δὲ μέγα τῆς εὐδαιμονίας αἴτιον εἶναι ὅτι ἐκ τῆς
 χώρας, ἀλιμένου τῆς θαλάσσης παρηκούσης καὶ τῶν καρπῶν
 σχεδὸν ἁπάντων ὑπὸ τῶν πολιτῶν καταναλισκομένων, ὅ τε τῆς
 πόλεως τόπος καὶ ὁ παρὰ τοῦ θεοῦ χρησμὸς συμπαροξῦναι
 πάντας ἐκτρυφῆσαι καὶ ποιῆσαι ζῆσαι ὑπὲρ τὸ μέτρον
 ἐκλελυμένως. ἡ δὲ πόλις αὐτῶν ἐν κοίλῳ κειμένη τοῦ μὲν
 θέρους ἕωθέν τε καὶ πρὸς ἑσπέραν ψῦχος ὑπερβάλλον ἔχει, τὸ
 δὲ μέσον τῆς ἡμέρας καῦμα ἀνύποιστον· ὥστε τοὺς πλείστους
 αὐτῶν ὑπειληφέναι πρὸς ὑγίειαν διαφέρειν τοὺς πότους· ὅθεν
 καὶ ῥηθῆναι ὅτι τὸν βουλόμενον ἐν Συβάρει μὴ πρὸ μοίρας
 ἀποθανεῖν οὔτε δυόμενον οὔτε ἀνίσχοντα τὸν ἥλιον ὁρᾶν δεῖ.
 ἔπεμψαν δέ ποτε καὶ εἰς θεοῦ τοὺς χρησομένους, ὧν ἦν εἷς
 Ἄμυρις, πυνθανόμενοι μέχρι τίνος εὐδαιμονήσουσι. καὶ ἡ
 Πυθία ἔφη· 
 εὐδαίμων, Συβαρῖτα, πανευδαίμων σὺ μὲν
 αἰεὶ 
 ἐν θαλίῃσιν ἔσῃ, τιμῶν γένος αἰὲν ἐόντων. 
 
 εὖτ’ ἂν δὲ πρότερον θνητὸν θεοῦ ἄνδρα σεβίσσῃς, 
 τηνίκα σοι πόλεμός τε καὶ ἔμφυλος στάσις ἥξει. 
 τούτων ἀκούσαντες ἔδοξαν λέγειν αὐτοῖς τὸν θεὸν ὡς
 οὐδέποτε παύσοιντο τρυφῶντες· οὐδέποτε γὰρ τιμήσειν
 ἄνθρωπον μᾶλλον θεοῦ. ἐγένετ’ οὖν αὐτοῖς τῆς τύχης ἡ
 μεταβολή, ἐπεί τις τῶν οἰκετῶν τινα μαστιγῶν καὶ τοῦτον
 καταφυγόντα εἰς τὰ ἱερὰ πάλιν ἐμαστίγου· ὡς δὲ τὸ
 τελευταῖον κατέδραμεν ἐπὶ τὰ τοῦ πατρὸς αὐτοῦ μνήματα,
 ἀφῆκεν αἰδεσθείς. ἐξαναλώθησαν δὲ φιλοτιμούμενοι πρὸς
 ἑαυτοὺς τρυφαῖς, καὶ ἡ πόλις δὲ πρὸς ἁπάσας τὰς ἄλλας
 ἡμιλλᾶτο περὶ τρυφῆς. εἶτα μετ’ οὐ πολὺ γινομένων αὐτοῖς
 σημείων πολλῶν καὶ ἀπωλείας, περὶ ἧς οὐ κατεπείγει λέγειν,
 διεφθάρησαν.

εἰς τηλικοῦτον δ’ ἦσαν τρυφῆς ἐληλακότες ὡς καὶ παρὰ τὰς
 εὐωχίας τοὺς ἵππους ἐθίσαι πρὸς αὐλὸν ὀρχεῖσθαι. τοῦτ’ οὖν
 εἰδότες οἱ Κροτωνιᾶται ὅτε αὐτοῖς ἐπολέμουν, ὡς καὶ
 Ἀριστοτέλης ἱστορεῖ διὰ τῆς Πολιτείας αὐτῶν ( fr. 533
 R ), ἐνέδοσαν τοῖς ἵπποις τὸ ὀρχηστικὸν μέλος·
 συμπαρῆσαν γὰρ αὐτοῖς καὶ αὐληταὶ ἐν στρατιωτικῇ σκευῇ· καὶ
 ἅμα αὐλούντων ἀκούοντες οἱ ἵπποι οὐ μόνον ἐξωρχήσαντο, ἀλλὰ
 καὶ τοὺς ἀναβάτας ἔχοντες ηὐτομόλησαν
 πρὸς τοὺς Κροτωνιάτας. τὰ ὅμοια ἱστόρησε καὶ περὶ Καρδιανῶν
 ὁ Λαμψακηνὸς Χάρων ἐν δευτέρῳ Ὥρων γράφων οὕτως ( FHG
 I 34 )· ‘Βισάλται εἰς Καρδίην ἐστρατεύσαντο καὶ
 ἐνίκησαν. ἡγεμὼν δὲ τῶν Βισαλτέων ἦν Νάρις. οὗτος δὲ παῖς
 ὢν ἐν τῇ Καρδίῃ ἐπράθη καί τινι Καρδιηνῷ δουλεύσας κορσωτὴς
 ἐγένετο. Καρδιηνοῖς δὲ λόγιον ἦν ὡς Βισάλται ἀπίξονται ἐπ᾽
 αὐτούς, καὶ πυκνὰ περὶ τούτου διελέγοντο ἐν τῷ κορσωτηρίῳ
 ἱζάνοντες. καὶ ἀποδρὰς ἐκ τῆς Καρδίης εἰς τὴν πατρίδα τοὺς
 Βασάλτας ἔστειλεν ἐπὶ τοὺς Καρδιηνοὺς ἀποδειχθεὶς ἡγεμὼν
 ὑπὸ τῶν Βισαλτέων. οἱ δὲ Καρδιηνοὶ πάντες τοὺς ἵππους
 ἐδίδαξαν ἐν τοῖς συμποσίοις ὀρχεῖσθαι ὑπὸ τῶν αὐλῶν, καὶ
 ἐπὶ τῶν ὀπισθίων ποδῶν ἱστάμενοι τοῖς προσθίοις ὥσπερ
 χειρονομέοντεσ ὠρχοῦντο ἐξεπιστάμενοι τὰ αὐλήματα.
 ταῦτ’ οὖν ἐπιστάμενος ὁ Νάρις ἐκτήσατο ἐκ τῆς Καρδίης
 αὐλητρίδα, καὶ ἀφικομένη ἡ αὐλητρὶς εἰς τοὺς Βισάλτας
 ἐδίδαξε πολλοὺς αὐλητάς· μεθ’ ὧν δὴ καὶ στρατεύεται ἐπὶ τὴν
 Καρδίην. καὶ ἐπειδὴ ἡ μάχη συνειστήκει, ἐκέλευσεν αὐλεῖν τὰ
 αὐλήματα ὅσα οἱ ἵπποι τῶν Καρδιηνῶν ἐξεπισταίατο. καὶ ἐπεὶ
 ἤκουσαν οἱ ἵπποι τοῦ αὐλοῦ, ἔστησαν ἐπὶ τῶν ὀπισθίων ποδῶν
 καὶ πρὸς ὀρχησμὸν ἐτράποντο· τῶν δὲ Καρδιηνῶν ἡ ἰσχὺς ἐν τῇ
 ἵππῳ ἦν, καὶ οὕτως ἐνικήθησαν.’ Συβαριτῶν δέ τις εἰς
 Κρότωνά ποτε διαπλεῦσαι βουληθεὶς ἐκ
 τῆς Συβάρεως ἰδιόστολον ἐναυλώσατο πλοῖον, ἐφ’ ᾧ οὔτε
 ῥαντισθήσεται οὔτ’ ἐμβήσεται ἕτερος καὶ ἐφ’ ᾧ τὸν ἵππον
 ἀναλήψεται. τοῦ δ’ οὕτως συμφωνήσαντος ἐνεβίβασέν τε τὸν
 ἵππον καὶ ὑποστορέσαι τῷ ζῴῳ ἐκέλευσεν. ἔπειτα τινὸς τῶν
 προπεμπόντων ἐδεῖτο συμπλεῦσαι αὐτῷ, λέγων ὅτι
 προδιεστειλάμην τῷ πορθμεῖ ἵνα παρὰ τὴν γῆν πλέῃ. ὃ δὲ
 ἀπεκρίνατο ὅτι μόλις ἄν σου ὑπήκουσα, εἰ παρὰ τὴν θάλασσαν
 ἔμελλες πεζεύειν καὶ μὴ παρὰ τὴν γῆν πλεῖν.

Φύλαρχος δ’ ἐν τῇ πέμπτῃ καὶ εἰκοστῇ τῶν Ἱστοριῶν
 ( FHG I 347 ) εἰπὼν ὅτι παρὰ Συρακοσίοις
 νόμος ἦν τὰς γυναῖκας μὴ κοσμεῖσθαι χρυσῷ μηδ’ ἀνθινὰ
 φορεῖν μηδ’ ἐσθῆτας ἔχειν πορφυρᾶς ἐχούσας παρυφάς, ἐὰν μή
 τις αὐτῶν συγχωρῇ ἑταίρα εἶναι κοινή, καὶ ὅτι ἄλλος ἦν
 νόμος τὸν ἄνδρα μὴ καλλωπίζεσθαι μηδ’ ἐσθῆτι περιέργῳ
 χρῆσθαι καὶ διαλλαττούσῃ, ἐὰν μὴ ὁμολογῇ μοιχεύειν ἢ
 κίναιδος εἶναι, καὶ τὴν ἐλευθέραν μὴ ἐκπορεύεσθαι ἡλίου
 δεδυκότος, ἐὰν μὴ μοιχευθησομένην· ἐκωλύετο δὲ καὶ ἡμέρας
 ἐξιέναι ἄνευ τῶν γυναικονόμων ἀκολουθούσης αὐτῇ μιᾶς
 θεραπαινίδοσ — ‘Συβαρῖται, φησίν, ἐξοκείλαντες εἰς τρυφὴν
 ἔγραψαν νόμον τὰς γυναῖκας εἰς τὰς ἑορτὰς καλεῖν καὶ τοὺς
 εἰς τὰς θυσίας καλοῦντας πρὸ ἐνιαυτοῦ τὴν παρασκευὴν
 ποιεῖσθαι, ἵνα ἀξίως ποιούμενοι τοῦ χρόνου τῶν τε ἱματίων
 καὶ τοῦ λοιποῦ κόσμου προάγωσιν οὕτως εἰς τὰς κλήσεις. εἰ
 δέ τις τῶν ὀψοποιῶν ἢ μαγείρων ἴδιον
 εὕροι βρῶμα καὶ περιττόν, τὴν ἐξουσίαν μὴ εἶναι
 χρήσασθαι τούτῳ ἕτερον πρὸ ἐνιαυτοῦ ἀλλ᾽
 ἢ αὐτῷ τῷ εὑρόντι, τὸν χρόνον τοῦτον ὅπως ὁ
 πρῶτος εὑρὼν καὶ τὴν ἐργασίαν ἔχῃ, πρὸς τὸ τοὺς ἄλλους
 φιλοπονοῦντας αὑτοὺς ὑπερβάλλεσθαι τοῖς τοιούτοις. ὡσαύτως
 δὲ μηδὲ τοὺς τὰς ἐγχέλεις πωλοῦντας τέλος ἀποτίνειν μηδὲ
 τοὺς θηρεύοντας. τὸν αὐτὸν τρόπον καὶ τοὺς τὴν πορφύραν τὴν
 θαλαττίαν βάπτοντας καὶ τοὺς εἰσάγοντας ἀτελεῖς
 ἐποίησαν.

πάνυ οὖν ἐξοκείλαντες εἰς ὕβριν τὸ τελευταῖον παρὰ
 Κροτωνιατῶν λʹ πρεσβευτῶν ἡκόντων ἅπαντας αὐτοὺς
 ἀπέκτειναν καὶ πρὸ τοῦ τείχους τὰ σώματα ἐξέρριψαν καὶ ὑπὸ
 θηρίων εἴασαν διαφθαρῆναι. αὕτη δ’ αὐτοῖς καὶ τῶν κακῶν
 ἐγένετο ἀρχὴ μηνίσαντος τοῦ δαιμονίου. ἔδοξαν γοῦν μετ᾽
 ὀλίγας ἡμέρας πάντες αὐτῶν οἱ ἄρχοντες τὴν αὐτὴν ἰδεῖν ὄψιν
 ἐν τῇ αὐτῇ νυκτί· τὴν γὰρ Ἥραν ἰδόντες ἐλθοῦσαν εἰς μέσην
 τὴν ἀγορὰν καὶ ἐμοῦσαν χολήν· ἀνέβλυσεν δὲ καὶ αἵματος πηγὴ
 ἐν τῷ ἱερῷ αὐτῆς· καὶ οὐδὲ οὕτως ἔληξαν τῆς ὑπερηφανίας,
 ἕως πάντες ὑπὸ Κροτωνιατῶν ἀπώλοντο.’ Ἡρακλείδης δ’ ὁ
 Ποντικὸς ἐν τῷ περὶ Δικαιοσύνης φησίν· ‘Συβαρῖται τὴν
 Τήλυος τυραννίδα καταλύσαντες τοὺς μετασχόντας τῶν
 πραγμάτων ἀναιροῦντες καὶ φονεύοντες ἐπὶ τῶν βωμῶν ἅπαντες
 ... καὶ ἐπὶ τοῖς φόνοις τούτοις ἀπεστράφη μὲν τὸ τῆς Ἥρας
 ἄγαλμα, τὸ δὲ ἔδαφος ἀνῆκε πηγὴν αἵματος, ὥστε τὸν σύνεγγυς
 ἅπαντα τόπον κατεχάλκωσαν θυρίσι, βουλόμενοι στῆσαι τὴν τοῦ αἵματος ἀναφοράν. διόπερ
 ἀνάστατοι ἐγένοντο καὶ διεφθάρησαν ἅπαντες, οἱ καὶ τὸν τῶν
 Ὀλυμπίων τῶν πάνυ ἀγῶνα ἀμαυρῶσαι ἐθελήσαντες. καθ’ ὃν γὰρ
 ἄγεται καιρὸν ἐπιτηρήσαντες ἄθλων ὑπερβολῇ ὡς αὑτοὺς καλεῖν
 ἐπεχείρουν τοὺς ἀθλητάς.’

καὶ ΚΡΟΤΩΝΙΑΤΑ δ᾽, ὥς φησι Τίμαιος ( FHG I
 212 ), μετὰ τὸ ἐξελεῖν Συβαρίτας ἐξώκειλαν εἰς
 τρυφήν· ὥστε καὶ τὸν ἄρχοντα αὐτῶν περιιέναι κατὰ τὴν πόλιν
 ἁλουργίδα ἠμφιεσμένον καὶ ἐστεφανωμένον χρυσῷ στεφάνῳ,
 ὑποδεδεμένον λευκὰς κρηπῖδας. οἳ δὲ οὐ διὰ τρυφήν φασι
 τοῦτο γεγονέναι, ἀλλὰ διὰ Δημοκήδη τὸν ἰατρόν· ὃς τὸ μὲν
 γένος ἦν Κροτωνιάτης, Πολυκράτει δὲ τῷ Σαμίων τυράννῳ συνὼν
 καὶ μετὰ τὸν ἐκείνου θάνατον αἰχμαλωτισθεὶς ὑπὸ Περσῶν
 ἀνήχθη ὡς βασιλέα, Ὀροίτου τὸν Πολυκράτη ἀποκτείναντος.
 θεραπεύσας δ’ ὁ Δημοκήδης Ἄτοσσαν τὴν Δαρείου μὲν γυναῖκα,
 Κύρου δὲ θυγατέρα, τὸν μαστὸν ἀλγήσασαν, ᾔτησε ταύτην
 δωρεὰν καταπεμφθῆναι εἰς τὴν Ἑλλάδα ὡς ἐπανελευσόμενος· καὶ
 τυχὼν ἧκεν εἰς Κρότωνα. βουλομένου τε αὐτόθι καταμένειν,
 ἐπιλαβομένου τινὸς τῶν Περσῶν καὶ λέγοντος ὅτι βασιλέως εἴη
 δοῦλος, ἐκεῖνον μὲν ἀφείλαντο οἱ Κροτωνιᾶται, ἐκδύσαντες δὲ
 τὴν στολὴν τοῦ Πέρσου ἐνέδυσαν τὸν ὑπηρέτην τοῦ
 πρυτανεύοντος. ἐξ οὗ δὴ Περσικὴν ἔχων στολὴν περιέρχεται
 ταῖς ἑβδόμαις τοὺς βωμοὺς μετὰ τοῦ πρυτάνεως, οὐ τρυφῆς
 χάριν οὐδὲ ὕβρεως, ἀλλ’ ἐπηρείας τῆς εἰς τοὺς Πέρσας
 τοῦτο πράττοντες . ὕστερον δὲ .... καὶ οἱ Κροτωνιᾶται, φησὶν ὁ Τίμαιος,
 ἐπεχείρησαν τὴν Ὀλυμπικὴν πανήγυριν καταλῦσαι, τῷ αὐτῷ
 χρόνῳ προθέντες ἀργυρικὸν σφόδρα πλούσιον ἀγῶνα. οἳ δὲ
 Συβαρίτας τοῦτο ποιῆσαι λέγουσιν.

ΤΑΡΑΝΤΙΝΟΥΣ δέ φησι Κλέαρχος ἐν τετάρτῳ Βίων ( FHG II
 306 ) ἀλκὴν καὶ δύναμιν κτησαμένους εἰς τοσοῦτο
 τρυφῆς προελθεῖν ὥστε τὸν ὅλον χρῶτα παραλεαίνεσθαι καὶ τῆς
 ψιλώσεως ταύτης τοῖς λοιποῖς κατάρξαι. ἐφόρουν δέ, φησίν,
 καὶ παρυφίδα διαφανῆ πάντες, οἷς νῦν ὁ τῶν γυναικῶν
 ἁβρύνεται βίος. ὕστερον δ’ ὑπὸ τῆς τρυφῆς εἰς ὕβριν
 ποδηγηθέντες ἀνάστατον μίαν πόλιν Ἰαπύγων ἐποίησαν
 Κάρβιναν, ἐξ ἧς παῖδας καὶ παρθένους καὶ τὰς ἐν ἀκμῇ
 γυναῖκας ἀθροίσαντες εἰς τὰ τῶν Καρβινατῶν ἱερὰ
 σκηνοποιησάμενοι γυμνὰ πᾶσι τῆς ἡμέρας τὰ σώματα παρεῖχον
 θεωρεῖν· καὶ ὁ βουλόμενος καθάπερ εἰς ἀτυχῆ παραπηδῶν
 ἀγέλην ἐθοινᾶτο ταῖς ἐπιθυμίαις τὴν τῶν ἀθροισθέντων ὥραν,
 πάντων μὲν ὁρώντων, μάλιστα δὲ ὧν ἥκιστα ἐκεῖνοι προσεδόκων
 θεῶν. οὕτω δὲ τὸ δαιμόνιον ἠγανάκτησεν ὥστε Ταραντίνων τοὺς
 ἐν Καρβίνῃ παρανομήσαντας ἐκεραύνωσεν πάντας. καὶ μέχρι καὶ
 νῦν ἐν Τάραντι ἑκάστη τῶν οἰκιῶν ὅσους ὑπεδέξατο τῶν εἰς
 Ἰαπυγίαν ἐκπεμφθέντων τοσαύτας ἔχει στήλας πρὸ τῶν θυρῶν·
 ἐφ’ αἷς καθ’ ὃν ἀπώλοντο χρόνον οὔτ’ οἰκτίζονται τοὺς
 ἀποιχομένους οὔτε τὰς νομίμους χέονται χοάς, ἀλλὰ θύουσι
 Διὶ Καταιβάτῃ.

ΙΑΠΥΓΩΝ τε αὖ τὸ γένος ἐκ Κρήτης ὄντων κατὰ Γλαύκου ζήτησιν
 ἀφικομένων καὶ κατοικησάντων, οἱ μετὰ τούτους λήθην
 λαβόντες τῆς Κρητῶν περὶ τὸν βίον εὐκοσμίας εἰς τοῦτο
 τρυφῆς, εἶθ’ ὕστερον ὕβρεως ἦλθον ὥστε πρῶτοι τὸ πρόσωπον
 ἐντριψάμενοι καὶ προκόμια περιθετά τε λαβόντες
 στολὰς μὲν ἀνθινὰς φορῆσαι, τὸ δὲ ἐργάζεσθαι καὶ πονεῖν
 αἰσχρὸν νομίσαι. καὶ τοὺς μὲν πολλοὺς αὐτῶν καλλίονας τὰς
 οἰκίας ποιῆσαι τῶν ἱερῶν, τοὺς δ’ ἡγεμόνας τῶν Ἰαπύγων
 ἐφυβρίζοντας τὸ θεῖον πορθεῖν ἐκ τῶν ἱερῶν τὰ τῶν θεῶν
 ἀγάλματα, προειπόντας μεθίστασθαι τοῖς κρείττοσιν. διόπερ
 ἐξ οὐρανοῦ βαλλόμενοι πυρὶ καὶ χαλκῷ ταύτην διέδοσαν τὴν
 φήμην. ἐφάνη γὰρ ην μέχρι πόρρω κεχαλκευμένα τῶν ἐξ οὐρανοῦ
 βελῶν· καὶ πάντες οἱ ἀπ’ ἐκείνων μέχρι τήμερον ἐν χρῷ
 κεκαρμένοι καὶ πένθιμον στολὴν ἀμπεχόμενοι ζῶσιν, πάντων
 τῶν πρὶν ὑπαρξάντων ἀγαθῶν σπανίζοντες.

ΙΒΗΡΕΣ δὲ καίτοι ἐν τραγικαῖς στολαῖς καὶ ποικίλαις
 προιόντες καὶ χιτῶσι ποδήρεσι χρώμενοι οὐδὲν ἐμποδίζονται
 τῆς πρὸς τοὺς πολέμους ῥώμης. ΜΑΣΣΑΛΙΩΤΑΙ δ’ ἐθηλύνθησαν οἱ
 τὸν αὐτὸν Ἴβηρσι τῆς ἐσθῆτος φοροῦντες κόσμον. ἀσχημονοῦσι
 γοῦν διὰ τὴν ἐν ταῖς ψυχαῖς μαλακίαν καὶ τρυφὴν
 γυναικοπαθοῦντες· ὅθεν καὶ παροιμία παρῆλθε ‘πλεύσειας εἰς
 Μασσαλίαν.’ 
 
 καὶ οἱ τὴν ΣΙΡΙΝ δὲ κατοικοῦντες, ἣν πρῶτοι κατέσχον οἱ ἀπὸ
 Τροίας ἐλθόντες, ὕστερον δ’ ὑπὸ Κολοφωνίων ..., ὥς φησι
 Τίμαιος ( FHG I 206 ) καὶ Ἀριστοτέλης ( fr.
 534 R ), εἰς τρυφὴν ἐξώκειλαν οὐχ ἧσσον Συβαριτῶν.
 καὶ γὰρ ἰδίως παρ’ αὐτοῖς ἐπεχωρίασεν φορεῖν ἀνθινοὺς
 χιτῶνας, οὓς ἐζώννυντο μίτραις πολυτελέσιν, καὶ ἐκαλοῦντο
 διὰ τοῦτο ὑπὸ τῶν περιοίκων μιτροχίτωνες, ἐπεὶ Ὅμηρος
 ( Il. 16.419 ) τοὺς
 ἀζώστους ἀμιτροχίτωνας καλεῖ. καὶ Ἀρχίλοχος δ’ ὁ ποιητὴς
 ὑπερτεθαύμακε τὴν χώραν τῶν Σιριτῶν διὰ τὴν εὐδαιμονίαν.
 περὶ γοῦν τῆς Θάσου λέγων ὡς ἥσσονός φησιν ( fr. 21
 B4 )· 
 οὐ γάρ τι καλὸς χῶρος οὐδ’ ἐφίμερος 
 οὐδ’ ἐρατός, οἷος ἀμφὶ Σίριος ῥοάς. 
 ὠνομάσθη δ’ ἡ Σῖρις, ὡς μὲν Τίμαιός φησιν καὶ
 Εὐριπίδης ἐν Δεσμώτιδι ἢ Μελανίππῃ ( fr.
 496 N ), ἀπὸ γυναικός τινος Σίριδος· ὡς δ᾽
 Ἀρχίλοχος, ἀπὸ ποταμοῦ. οὐκ ὀλίγον δὲ πρὸς τὴν τρυφὴν καὶ
 τὴν εὐδαιμονίαν τοῦ σύμπαντος τούτου κλίματος καὶ τὸ πλῆθος
 ἐγένετο τῶν ἀνθρώπων. διὸ καὶ Μεγάλη Ἑλλὰς ἐκλήθη πᾶσα
 σχεδὸν ἡ κατὰ τὴν Ἰταλίαν κατοίκησις.

ΜΙΛΗΣΙΟΙ δ’ ἕως μὲν οὐκ ἐτρύφων, ἐνίκων Σκύθας, ὥς φησιν
 Ἔφορος ( FHG I 260 ), καὶ τάς τε ἐφ’ Ἑλλησπόντῳ
 πόλεις ἔκτισαν καὶ τὸν Εὔξεινον Πόντον κατῴκισαν πόλεσι
 λαμπραῖς, καὶ πάντες ὑπὸ τὴν Μίλητον ἔθεον. ὡς δὲ ὑπήχθησαν
 ἡδονῇ καὶ τρυφῇ, κατερρύη τὸ τῆς πόλεως ἀνδρεῖον, φησὶν ὁ
 Ἀριστοτέλης ( fr. 509 R ),
 καὶ παροιμία τις ἐγεννήθη ἐπ’ αὐτῶν ‘πάλαι ποτ’ ἦσαν
 ἄλκιμοι Μιλήσιοι.’ Ἡρακλείδης δ’ ὁ Ποντικὸς ἐν δευτέρῳ περὶ
 Δικαιοσύνης φησίν· ‘ἡ Μιλησίων πόλις περιπέπτωκεν ἀτυχίαις
 διὰ τρυφὴν βίου καὶ πολιτικὰς ἔχθρας· οἳ τὸ ἐπιεικὲς οὐκ
 ἀγαπῶντες ἐκ ῥιζῶν ἀνεῖλον τοὺς ἐχθρούς. στασιαζόντων γὰρ
 τῶν τὰς οὐσίας ἐχόντων καὶ τῶν δημοτῶν, οὓς ἐκεῖνοι
 Γέργιθας ἐκάλουν, πρῶτον μὲν κρατήσας ὁ δῆμος καὶ τοὺς
 πλουσίους ἐκβαλὼν καὶ συναγαγὼν τὰ τέκνα τῶν φυγόντων εἰς
 ἁλωνίας βοῦς εἰσαγαγόντες συνηλοίησαν καὶ παρανομωτάτῳ
 θανάτῳ διέφθειραν. τοιγάρτοι πάλιν οἱ πλούσιοι κρατήσαντες
 ἅπαντας ὧν κύριοι κατέστησαν μετὰ τῶν τέκνων κατεπίττωσαν.
 ὧν καιομένων φασὶν ἄλλα τε πολλὰ γενέσθαι τέρατα καὶ ἐλαίαν
 ἱερὰν αὐτομάτην ἀναφθῆναι. διόπερ ὁ θεὸς ἐπὶ πολὺν χρόνον
 ἀπήλαυνεν αὐτοὺς τοῦ μαντείου καὶ ἐπερωτώντων διὰ τίνα
 αἰτίαν ἀπελαύνονται εἶπεν· 
 καί μοι Γεργίθων τε φόνος μέλει ἀπτολεμίστων 
 πισσήρων τε μόρος καὶ δένδρεον αἰεὶ ἀθαλλές. 
 Κλέαρχος δὲ ἐν τετάρτῳ Βίων ( FHG II
 306 ) ζηλώσαντάς φησι τοὺς Μιλησίους τὴν
 Κολοφωνίων τρυφὴν διαδοῦναι καὶ τοῖς πλησιοχώροις, ἔπειτ᾽
 ὀνειδιζομένους λέγειν ἑαυτοῖς· ‘οἴκοι τὰ Μιλήσια κἀπιχώρια
 καὶ μὴ ἐν τῷ μέσῳ.’

καὶ περὶ ΣΚΥΘΩΝ δ’ ἑξῆς ὁ Κλέαρχος ( l. s ) τάδε
 ἱστορεῖ· ‘μόνον δὲ νόμοις κοινοῖς πρῶτον ἔθνος ἐχρήσατο τὸ
 Σκυθῶν· εἶτα πάλιν ἐγένοντο πάντων ἀθλιώτατοι βροτῶν ( Eur. Antig. fr. 158 N )
 διὰ τὴν ὕβριν. ἐτρύφησαν μὲν γὰρ ὡς οὐδένες ἕτεροι, τῶν
 πάντων εὐροίας καὶ πλούτου καὶ τῆς λοιπῆς αὐτοὺς χορηγίας
 κατασχούσης. τοῦτο δὲ δῆλον ἐκ τῆς ἔτι καὶ νῦν ὑπολειπούσης
 περὶ τοὺς ἡγεμόνας αὐτῶν ἐσθῆτός τε καὶ διαίτης.
 τρυφήσαντες δὲ καὶ μάλιστα δὴ καὶ πρῶτοι πάντων τῶν
 ἀνθρώπων ἐπὶ τὸ τρυφᾶν ὁρμήσαντες εἰς τοῦτο προῆλθον ὕβρεως
 ὥστε πάντων τῶν ἀνθρώπων εἰς οὓς ἀφίκοιντο ἠκρωτηρίαζον τὰς
 ῥῖνας· ἀφ᾽ ὧν οἱ ἀπόγονοι μεταστάντες ἔτι καὶ
 νῦν ἀπὸ τοῦ πάθους ἔχουσι τὴν ἐπωνυμίαν. αἱ δὲ γυναῖκες
 αὐτῶν τὰς Θρᾳκῶν τῶν πρὸς ἑσπέραν καὶ ἄρκτον τῶν 
 περιοίκων γυναῖκας ἐποίκιλλον τὰ σώματα, περόναις γραφὴν
 ἐνεῖσαι. ὅθεν πολλοῖς ἔτεσιν ὕστερον αἱ ὑβρισθεῖσαι τῶν
 Θρᾳκῶν γυναῖκες ἰδίως ἐξηλείψαντο τὴν συμφορὰν
 προσκαταγραψάμεναι τὰ λοιπὰ τοῦ χρωτός, ἵν’ ὁ τῆς ὕβρεως
 καὶ τῆς αἰσχύνης ἐπ’ αὐταῖς χαρακτὴρ εἰς ποικιλίαν
 καταριθμηθεὶς κόσμου προσηγορίᾳ τοὔνειδος ἐξαλείψῃ. πάντων
 δὲ οὕτως ὑπερηφάνως προέστησαν ὥστε οὐδένων ἄδακρυς ἡ τῆς
 δουλείας ὑπουργία γιγνομένη διήγγειλεν εἰς τοὺς
 ἐπιγινομένους τὴν ἀπὸ Σκυθῶν ῥῆσιν οἵα τις ἦν. διὰ τὸ
 πλῆθος οὖν τῶν κατασχουσῶν αὐτοὺς συμφορῶν, ἐπεὶ διὰ τὸ
 πένθος ἅμα τόν τε τῶν βίων ὄλβον καὶ τὰς κόμας
 περιεσπάσθησαν, παντὸς ἔθνους οἱ ἔξω τὴν ἐφ’ ὕβρει κουρὰν
 ἀπεσκυθίσθαι προσηγόρευσαν.

τοὺς δὲ σύμπαντας ΙΩΝΑΣ ἐπισκώπτων Καλίας ἢ Διοκλῆς ἐν
 Κύκλωψί φησιν ( I 695 K )· 
 τί γὰρ ἡ τρυφερὰ καὶ καλλιτράπεζος Ἰωνία εἴφ’ ὅ
 τι 
 πράσσει. 
 καὶ ΑΒΥΔΗΝΟΙ — Μιλησίων δ’ εἰσὶν ἄποικοι —
 ἀνειμένοι τὴν δίαιτάν εἰσιν καὶ κατεαγότες, ὡς παρίστησιν
 Ἕρμιππος ἐν Στρατιώταις ( ib. 241 )· 
 χαῖρ’ ὦ διαπόντιον 
 στράτευμα, τί πράττομεν; 
 τὰ μὲν πρὸς ὄψιν μαλακῶς 
 ἔχειν ἀπὸ σώματος, 
 κόμῃ τε νεανικῇ 
 σφρίγει τε βραχιόνων. 
 Β. ᾔσθου τὸν Ἄβυδον ὡς 
 ἀνὴρ γεγένηται; 
 καὶ Ἀριστοφάνης Τριφάλητι παρακωμῳδῶν πολλοὺς τῶν
 Ἰώνων ( ib. 529 )· 
 ἔπειθ’ ὅσοι παρῆσαν ἐπίδημοι ξένοι 
 ἐπηκολούθουν κἠντιβόλουν προσκείμενοι· 
 ‘ὅκως ἔχων τὸν παῖδα πωλήσει ᾽ς Χίον,’ 
 ἕτερος δ’ ‘ὅκως ἐς Κλαζομενάς’, ἕτερος δ’ ‘ὅκως 
 ἐς Ἔφεσον,’ ὃ δ’ ‘ἐς Ἄβυδον.’ ἦν δ’ ἐκεῖνα πάνθ᾽
 ὁδῷ. 
 περὶ δὲ τῶν Ἀβυδηνῶν Ἀντιφῶν ἐν τῷ κατὰ Ἀλκιβιάδου
 λοιδορίας γράφει οὕτως ( fr. 67 Bl )· ‘ἐπειδὴ
 ἐδοκιμάσθης ὑπὸ τῶν ἐπιτρόπων, παραλαβὼν παρ’ αὐτῶν τὰ
 σαυτοῦ χρήματα ᾤχου ἀποπλέων εἰς Ἄβυδον, οὔτε χρέος ἴδιον σαυτοῦ πραξόμενος οὐδὲν οὔτε
 προξενίας οὐδεμιᾶς ἕνεκεν, ἀλλὰ τῇ σαυτοῦ παρανομίᾳ καὶ
 ἀκολασίᾳ τῆς γνώμης ὁμοίους ἔργων τρόπους μαθησόμενος παρὰ
 τῶν ἐν Ἀβύδῳ γυναικῶν, ὅπως ἐν τῷ ἐπιλοίπῳ βίῳ
 σαυτοῦ ἔχοις χρῆσθαι αὐτοῖς.’

ἀπώλοντο δὲ καὶ ΜΑΓΝΗΤΕΣ οἱ πρὸς τῷ Μαιάνδρῳ διὰ τὸ πλέον
 ἀνεθῆναι, ὥς φησι Καλλῖνος ἐν τοῖς Ἐλεγείοις ( cf.
 Bergk ad fr. 3 ) καὶ Ἀρχίλοχος ( fr.
 20 )· ἑάλωσαν γὰρ ὑπὸ Ἐφεσίων. καὶ περὶ αὐτῶν δὲ
 τῶν ΕΦΕΣΙΩΝ Δημόκριτος ὁ Ἐφέσιος ἐν τῷ προτέρῳ περὶ τοῦ ἐν
 Ἐφέσῳ Ναοῦ διηγούμενος περὶ τῆς χλιδῆς αὐτῶν καὶ ὧν ἐφόρουν
 βαπτῶν ἱματίων γράφει καὶ τάδε ( FHG IV 383 )·
 ‘τὰ δὲ τῶν Ἰώνων ἰοβαφῆ καὶ πορφυρᾶ καὶ κρόκινα ῥόμβοις
 ὑφαντά· αἱ δὲ κεφαλαὶ κατ’ ἴσα διειλημμέναι ζῴοις. καὶ
 σαράπεις μήλινοι καὶ πορφυροῖ καὶ λευκοί, οἳ δὲ ἁλουργεῖς.
 καὶ καλασίρεις Κορινθιουργεῖς· εἰσὶ δ’ αἳ μὲν πορφυραῖ
 τούτων, αἳ δὲ ἰοβαφεῖς, αἳ δὲ ὑακίνθιναι· λάβοι δ’ ἄν τις
 καὶ φλογίνας καὶ θαλασσοειδεῖς. ὑπάρχουσιν δὲ καὶ Περσικαὶ
 καλασίρεις, αἵπερ εἰσὶ κάλλισται πασῶν. ἴδοι δ’ ἄν τις,
 φησίν, καὶ τὰς καλουμένας ἀκταίας, ὅπερ ἐστὶ καὶ
 πολυτελέστατον ἐν τοῖς Περσικοῖς περιβλήμασιν. ἐστὶν δὲ
 τοῦτο σπαθητὸν ἰσχύος καὶ κουφότητος χάριν· καταπέπασται δὲ
 χρυσοῖς κέγχροις· οἱ δὲ κέγχροι νήματι πορφυρῷ πάντες εἰς
 τὴν εἴσω μοῖραν ἅμματ’ ἔχουσιν ἀνὰ μέσον.’ τούτοις πᾶσι
 χρῆσθαί φησι τοὺς Ἐφεσίους ἐπιδόντας εἰς τρυφήν.

περὶ δὲ τῆς ΣΑΜΙΩΝ τρυφῆς Δοῦρις ἱστορῶν ( FHG II
 480 ) παρατίθεται Ἀσίου ποιήματα, ὅτι ἐφόρουν χλιδῶνας περὶ τοῖς βραχίοσιν καὶ τὴν
 ἑορτὴν ἄγοντες τῶν Ἡραίων ἐβάδιζον κατεκτενισμένοι τὰς
 κόμας ἐπὶ τὸ μετάφρενον καὶ τοὺς ὤμους. τὸ δὲ νόμιμον τοῦτο
 μαρτυρεῖσθαι καὶ ὑπὸ παροιμίας τῆσδε ‘βαδίζειν
 εἰσ Ἡραῖον ἐμπεπλεγμένον.’ ἐστὶ δὲ τὰ τοῦ
 Ἀσίου ἔπη οὕτως ἔχοντα ( fr. 13 Ki )· 
 οἳ δ’ αὔτως φοίτεσκον ὅπως πλοκάμους κτενίσαιντο 
 εἰς Ἥρας τέμενος, πεπυκασμένοι εἵμασι καλοῖς, 
 χιονέοισι χιτῶσι πέδον χθονὸς εὐρέος εἶχον· 
 χρύσειαι δὲ κορύμβαι ἐπ’ αὐτῶν τέττιγες ὥς· 
 χαῖται δ’ ᾐωρεῦντ’ ἀνέμῳ χρυσέοις ἐνὶ δεσμοῖς, 
 δαιδάλεοι δὲ χλιδῶνες ἄρ’ ἀμφὶ βραχίοσιν ἦσαν, 
 ..........τες ὑπασπίδιον πολεμιστήν. 
 Ἡρακλείδης δ’ ὁ Ποντικὸς ἐν τῷ περὶ Ἡδονῆς Σαμίους
 φησὶ καθ’ ὑπερβολὴν τρυφήσαντας διὰ τὴν πρὸς ἀλλήλους
 μικρολογίαν ὥσπερ Συβαρίτας τὴν πόλιν ἀπολέσαι.

ΚΟΛΟΦΩΝΙΟΙ δ᾽, ὥς φησι Φύλαρχος ( FHG I 353 ),
 τὴν ἀρχὴν ὄντες σκληροὶ ἐν ταῖς ἀγωγαῖς, ἐπεὶ εἰς τρυφὴν
 ἐξώκειλαν πρὸς Λυδοὺς φιλίαν καὶ συμμαχίαν ποιησάμενοι,
 προῄεσαν διησκημένοι τὰς κόμας χρυσῷ κόσμῳ, ὡς καὶ
 Ξενοφάνης φησίν ( fr. 3 B4 )· 
 ἁβροσύνας δὲ μαθόντες ἀνωφελέας παρὰ Λυδῶν, 
 ὄφρα τυραννίης ἦσαν ἄνευ στυγερῆς, 
 ᾔεσαν εἰς ἀγορὴν παναλουργέα φάρε’ ἔχοντες, 
 οὐ μείους ὥσπερ χίλιοι, εἰς ἐπίπαν 
 
 αὐχαλέοι, χαίτῃσιν ἀγαλλομεν εὐπρεπέεσσιν 
 ἀσκητοῖς ὀδμὴν χρίμασι δευόμενοι. 
 οὕτω δ’ ἐξελύθησαν διὰ τὴν ἄκαιρον μέθην ὥστε
 τινὲς αὐτῶν οὔτε ἀνατέλλοντα τὸν ἥλιον οὔτε δυόμενον
 ἑωράκασιν. νόμον τε ἔθεντο, ὃς ἔτι καὶ ἐφ’ ἡμῶν ἦν, τὰς
 αὐλητρίδας καὶ τὰς ψαλτρίας καὶ πάντα τὰ τοιαῦτα τῶν
 ἀκροαμάτων τὰ μισθώματα λαμβάνειν ἀπὸ πρωὶ μέχρι μεσούσης
 ἡμέρας καὶ μέχρι λύχνων ἁφῶν· ἀπὸ δὲ τούτου τὴν λοιπὴν
 νύκτα ἦσαν πρὸς τῷ μεθύειν.’ Θεόπομπος δ’ ἐν πεντεκαιδεκάτῃ
 Ἱστοριῶν ( FHG I 299 ) χιλίους φησὶν ἄνδρας
 αὐτῶν ἁλουργεῖς φοροῦντας στολὰς ἀστυπολεῖν· ὃ δὴ καὶ
 βασιλεῦσιν σπάνιον τότ’ ἦν καὶ περισπούδαστον. ἰσοστάσιος
 γὰρ ἦν ἡ πορφύρα πρὸς ἄργυρον ἐξεταζομένη. τοιγαροῦν διὰ
 τὴν τοιαύτην ἀγωγὴν ἐν τυραννίδι καὶ στάσεσι γενόμενοι αὐτῇ
 πατρίδι διεφθάρησαν. ταὐτὰ εἴρηκεν περὶ αὐτῶν καὶ Διογένης
 ὁ Βαβυλώνιος ἐν τῷ πρώτῳ τῶν Νόμων. κοινῶς δὲ περὶ πάντων
 τῶν Ἰώνων τρυφῆς Ἀντιφάνης ἐν Δωδώνῃ τάδε λέγει ( II
 48 K )· 
 πόθεν οἰκήτωρ, ἤ τις Ἰώνων 
 τρυφεραμπεχόνων ἁβρὸς ἡδυπαθὴς 
 ὄχλος ὥρμηται; 
 Θεόφραστος δ’ ἐν τῷ περὶ Ἡδονῆς ( om.
 Wi ) καὶ δὴ καὶ τοὺς Ἴωνάς φησι διὰ τὴν ὑπερβολὴν
 τῆς τρυφῆς ..... ἔτι καὶ νῦν ἡ χρυσῆ παροιμία διαμεμένηκε.

καὶ τῶν παρωκεανιτῶν δέ τινάς φησι Θεόπομπος ἐν ὀγδόῃ
 Φιλιππικῶν ( FHG I 287 ) ἁβροδιαίτους γενέσθαι.
 περὶ δὲ ΒΥΖΑΝΤΙΩΝ καὶ ΚΑΛΧΗΔΟΝΙΩΝ ὁ αὐτός φησι Θεόπομπος
 τάδε· ‘ἦσαν δὲ οἱ Βυζάντιοι καὶ διὰ τὸ δημοκρατεῖσθαι πολὺν
 ἤδη χρόνον καὶ τὴν πόλιν ἐπ’ ἐμπορίου κειμένην ἔχειν καὶ
 τὸν δῆμον ἅπαντα περὶ τὴν ἀγορὰν καὶ τὸν λιμένα διατρίβειν
 ἀκόλαστοι καὶ συνουσιάζειν καὶ πίνειν εἰθισμένοι ἐπὶ τῶν
 καπηλείων. Καλχηδόνιοι δὲ πρὶν μὲν μετασχεῖν αὐτοῖς τῆς
 πολιτείας ἅπαντες ἐν ἐπιτηδεύμασι καὶ βίῳ βελτίονι
 διετέλουν ὄντες, ἐπεὶ δὲ τῆς δημοκρατίας τῶν Βυζαντίων
 ἐγεύσαντο, διεφθάρησαν εἰς τρυφὴν ... καὶ τὸν καθ’ ἡμέραν
 βίον ἐκ σωφρονεστάτων καὶ μετριωτάτων φιλοπόται καὶ
 πολυτελεῖς γενόμενοι.’ κἀν τῇ πρώτῃ δὲ πρὸς ταῖς εἴκοσι τῶν
 Φιλιππικῶν ( ib. 302 ) τὸ τῶν ΟΜΒΡΙΚΩΝ φησὶν
 ἔθνοσ — ἐστὶν δὲ περὶ τὸν Ἀδρίαν — ἐπιεικῶς εἶναι
 ἁβροδίαιτον παραπλησίως τε βιοτεύειν τοῖς Λυδοῖς χώραν τε
 ἔχειν ἀγαθήν, ὅθεν προελθεῖν εἰς εὐδαιμονίαν.

περὶ δὲ ΘΕΤΤΑΛΩΝ λέγων ἐν τῇ τετάρτῃ ( ib. 286 )
 φησὶν ὅτι ‘ζῶσιν οἳ μὲν σὺν ταῖς ὀρχηστρίσιν καὶ ταῖς
 αὐλητρίσιν διατρίβοντες, οἳ δ’ ἐν κύβοις καὶ πότοις καὶ
 ταῖς τοιαύταις ἀκολασίαις διημερεύοντες, καὶ μᾶλλον
 σπουδάζουσιν ὅπως ὄψων παντοδαπῶν τὰς τραπέζας παραθήσονται
 πλήρεις ἢ τὸν αὑτῶν βίον ὅπως παρασχήσονται κεκοσμημένον.
 Φαρσάλιοι δὲ πάντων, φησίν, ἀνθρώπων εἰσὶν ἀργότατοι καὶ
 πολυτελέστατοι.’ ὡμολόγηνται δ’ οἱ Θετταλοί, ὡς καὶ Κριτίας
 φησί ( FHG II 69 ), πάντων Ἑλλήνων πολυτελέστατοι γεγενῆσθαι περί τε τὴν
 δίαιταν καὶ τὴν ἐσθῆτα· ὅπερ αὐτοῖς αἴτιον ἐγένετο κατὰ τῆς
 Ἑλλάδος ἐπαγαγεῖν τοὺς Πέρσας, ζηλώσαντας τὴν τούτων τρυφὴν
 καὶ πολυτέλειαν. περὶ δὲ ΑΙΤΩΛΩΝ Πολύβιος μὲν ἐν
 τρισκαιδεκάτῃ Ἱστοριῶν ( c. 1, 1 ) φησιν ὡς διὰ
 τὴν τῶν πολέμων συνέχειαν καὶ τὴν τῶν βίων πολυτέλειαν
 κατάχρεοι ἐγένοντο. Ἀγαθαρχίδης δ’ ἐν δωδεκάτῃ Ἱστοριῶν
 ( FHG III 192 ) ‘Αἰτωλοί, φησί, τοσούτῳ τῶν
 λοιπῶν ἑτοιμότερον ἔχουσι πρὸς θάνατον ὅσῳπερ καὶ ζῆν
 πολυτελῶς καὶ ἐκτενέστερον ζητοῦσι τῶν
 ἄλλων.’

διαβόητοι δ’ εἰσὶ περὶ τρυφὴν ΣΙΚΕΛΙΩΤΑΙ τε καὶ ΣΥΡΑΚΟΣΙΟΙ,
 ὡς καὶ Ἀριστοφάνης φησὶν ἐν Δαιταλεῦσιν ( I 446
 K )· 
 ἀλλ’ οὐ γὰρ ἔμαθε ταῦτ’ ἐμοῦ πέμποντος, ἀλλὰ 
 μᾶλλον 
 πίνειν, ἔπειτ’ ᾄδειν κακῶς, Συρακοσίαν τράπεζαν 
 Συβαρίτιδάς τ’ εὐωχίας καὶ Χῖον ἐκ Λακαινᾶν ... 
 Πλάτων δ’ ἐν ταῖς Ἐπιστολαῖς ( 7 p.
 326b ) φησιν· ‘ταύτην δὴ τὴν διάνοιαν ἔχων εἰς
 Ἰταλίαν τε καὶ Σικελίαν ἦλθον ὅτε πρῶτον ἀφικόμην. ἐλθόντα
 δέ με ὁ ταύτῃ βίος οὐδαμῇ οὐδαμῶς ἤρεσεν, δίς τε τῆς ἡμέρας
 ἐμπιπλάμενον ζῆν καὶ μηδέποτε κοιμώμενον μόνον νύκτωρ καὶ
 ὅσα τούτῳ ἐπιτηδεύματα συνέπεται τῷ βίῳ. ἐκ γὰρ τούτων τῶν
 ἐθῶν οὔτ’ ἂν φρόνιμος οὐδείς ποτε γενέσθαι τῶν ὑπὸ τὸν
 οὐρανὸν ἀνθρώπων ἐκ νέου ἐπιτηδεύων δύναιτο, σώφρων δ’ οὐδ᾽
 ἂν μελλήσαι ποτὲ γενέσθαι.’ κἀν τρίτῳ δὲ Πολιτείας γράφει
 οὕτως ( p. 404d )· 
 ‘Συρακοσίαν δέ, ὦ φίλε, τράπεζαν καὶ Σικελικὴν ποικιλίαν
 ὄψου, ὡς ἔοικας, οὐκ αἰνεῖς· ψέγεις δὲ καὶ Κορινθίαν κόρην
 φίλην εἶναι ἀνδράσιν μέλλουσιν εὖ σώματος ἕξειν καὶ Ἀττικῶν
 πεμμάτων τὰς δοκούσας εἶναι εὐπαθείας.’

Ποσειδώνιος δ’ ἑκκαιδεκάτῃ Ἱστοριῶν περὶ τῶν κατὰ τὴν
 ΣΥΡΙΑΝ πόλεων λέγων ὡς ἐτρύφων γράφει καὶ ταῦτα ( FHG
 III 258 )· ‘τῶν γοῦν ἐν ταῖς πόλεσιν ἀνθρώπων διὰ
 τὴν εὐβοσίαν τῆς χώρας ἀπὸ τῆς περὶ τὰ ἀναγκαῖα κακοπαθείας
 συνόδους νεμόντων πλείονας, ἐν αἷς εὐωχοῦντο συνεχῶς, τοῖς
 μὲν γυμνασίοις ὡς βαλανείοις χρώμενοι, ἀλειφόμενοι
 δ᾽ ἐλαίῳ πολυτελεῖ καὶ μύροις· τοῖς δὲ
 γραμματείοισ — οὕτως γὰρ ἐκάλουν τὰ κοινὰ τῶν συνδείπνων —
 ὡς οἰκητηρίοις ἐνδιαιτώμενοι, καὶ τὸ πλεῖον τῆς
 ἡμέρας γαστριζόμενοι ἐν αὐτοῖς οἴνοις καὶ βρώμασιν, ὥστε
 καὶ προσαποφέρειν πολλὰ καὶ καταυλουμένους πρὸς χελωνίδος
 πολυκρότου ψόφον, ὥστε τὰς πόλεις ὅλας τοιούτοις κελάδοις
 συνηχεῖσθαι.’ Ἀγαθαρχίδης δ’ ἐν τῇ τριακοστῇ πέμπτῃ τῶν
 Εὐρωπιακῶν ( FHG III 194 ) ‘Ἀρυκανδεῖς, φησί,
 Λυκίας ὅμοροι ὄντες Λιμυρεῦσι διὰ τὴν περὶ τὸν βίον ἀσωτίαν
 καὶ πολυτέλειαν κατάχρεοι γενόμενοι καὶ διὰ τὴν ἀργίαν καὶ
 φιληδονίαν ἀδυνατοῦντες ἀποδοῦναι τὰ δάνεια προσέκλιναν
 ταῖς Μιθριδάτου ἐλπίσιν, ἆθλον ἕξειν νομίσαντες χρεῶν
 ἀποκοπάς.’ ἐν δὲ τῇ λαʹ ( l. s. s )
 Ζακυνθίους φησὶν ἀπείρους εἶναι πολέμου διὰ τὸ ἐν εὐπορίᾳ
 καὶ πλούτῳ τρυφῶντας ἐθίζεσθαι.

Πολύβιος δ’ ἐν τῇ ἑβδόμῃ ( c. 1, 1 ) ΚΑΠΥΗΣΙΟΥΣ
 τοὺς ἐν Καμπανίᾳ διὰ τὴν ἀρετὴν τῆς
 γῆς πλοῦτον περιβαλομένους ἐξοκεῖλαι εἰς τρυφὴν καὶ
 πολυτέλειαν, ὑπερβαλλομένους τὴν περὶ Κρότωνα καὶ Σύβαριν
 παραδεδομένην φήμην. ‘οὐ δυνάμενοι οὖν, φησίν, φέρειν τὴν
 παροῦσαν εὐδαιμονίαν ἐκάλουν τὸν Ἀννίβαν· διόπερ ὑπὸ
 Ῥωμαίων ἀνήκεστα δεινὰ ἔπαθον. Πετηλῖνοι δὲ τηρήσαντες τὴν
 πρὸς Ῥωμαίους πίστιν εἰς τοσοῦτον καρτερίας ἦλθον
 πολιορκούμενοι ὑπ’ Ἀννίβα ὥστε μετὰ τὸ πάντα μὲν τὰ κατὰ
 τὴν πόλιν δέρματα καταφαγεῖν, ἁπάντων δὲ τῶν κατὰ τὴν πόλιν
 δένδρων τοὺς φλοιοὺς καὶ τοὺς ἁπαλοὺς πτόρθους ἀναλῶσαι
 καὶ ἕνδεκα μῆνας ὑπομείναντες τὴν πολιορκίαν
 οὐδενὸς βοηθοῦντος οὐδὲ συνευδοκοῦντος Ῥωμαίων παρέδοσαν
 ἑαυτούς.’

τοὺς δὲ ΚΟΥΡΗΤΑΣ Φύλαρχος διὰ τῆς ιαʹ τῶν
 Ἱστοριῶν Αἰσχύλον ἱστορεῖν διὰ τὴν τρυφὴν τυχεῖν τῆς
 προσηγορίας ( fr. 313 N )· 
 χλιδῶν τε πλόκαμος ὥστε παρθένοις ἁβραῖς· 
 ὅθεν καλεῖν Κουρῆτα λαὸν ᾔνεσαν. 
 Ἀγάθων δ’ ἐν τῷ Θυέστῃ τοὺς τὴν Πρώνακτος θυγατέρα
 μνηστεύοντας τοῖς τε λοιποῖς πᾶσιν ἐξησκημένους ἐλθεῖν καὶ
 κομῶντας τὰς κεφαλάς, ἐπεὶ δ’ ἀπέτυχον τοῦ γάμου ( fr.
 3 N ), 
 κόμας ἐκειράμεσθα, φησίν, μάρτυρας τρυφῆς, 
 ἦ που ποθεινὸν χρῆμα παιζούσῃ φρενί. 
 ἐπώνυμον γοῦν εὐθὺς ἔσχομεν κλέος 
 Κουρῆτες εἶναι, κουρίμου χάριν τριχός. 
 καὶ ΚΥΜΑΙΟΙ δὲ οἱ ἐν Ἰταλίᾳ, ὥς φησιν Ὑπέροχος ( FHG IV 434 ) ἢ ὁ ποιήσας τὰ
 εἰς αὐτὸν ἀναφερόμενα Κυμαικά, διετέλεσαν χρυσοφοροῦντες
 καὶ ἀνθιναῖς ἐσθῆσι χρώμενοι καὶ μετὰ γυναικῶν εἰς τοὺς
 ἀγροὺς ἐξιόντες ἐπὶ ζευγῶν ὀχούμενοι. 
 περὶ μὲν οὖν ἐθνῶν καὶ πόλεων τρυφῆς τοσαῦτα μνημονεύω.

περὶ δὲ τῶν κατ’ ἄνδρα τάδ’ ἤκουσα. Κτησίας ἐν τρίτῃ
 Περσικῶν ( fr. 20 M ) καὶ πάντας μέν φησι τοὺς
 βασιλεύσαντας τῆς Ἀσίας περὶ τρυφὴν σπουδάσαι, μάλιστα δὲ
 ΝΙΝΥΑΝ τὸν Νίνου καὶ Σεμιράμιδος υἱόν. καὶ οὗτος οὖν ἔνδον
 μένων καὶ τρυφῶν ὑπ’ οὐδενὸς ἑωρᾶτο εἰ μὴ ὑπὸ τῶν εὐνούχων
 καὶ τῶν ἰδίων γυναικῶν. τοιοῦτος δ’ ἦν καὶ ΣΑΡΔΑΝΑΠΑΛΛΟΣ,
 ὃν οἳ μὲν Ἀνακυνδαράξεω λέγουσιν υἱόν, οἳ δὲ Ἀναβαραξάρου.
 ὅτε δὴ οὖν Ἀρβάκης, εἷς τῶν ὑπ’ αὐτὸν στρατηγῶν Μῆδος
 γένος, διεπράξατο διά τινος τῶν εὐνούχων Σπαραμείζου
 θεάσασθαι Σαρδανάπαλλον καὶ μόλις αὐτῷ ἐπετράπη ἐκείνου
 ἐθελήσαντος, ὡς εἰσελθὼν εἶδεν αὐτὸν ὁ Μῆδος ἐψιμυθιωμένον
 καὶ κεκοσμημένον γυναικιστὶ καὶ μετὰ τῶν παλλακίδων
 ξαίνοντα πορφύραν ἀναβάδην τε μετ’ αὐτῶν καθήμενον, τὰς
 ὀφρῦς ὑπογεγραμμένον , γυναικείαν δὲ στολὴν
 ἔχοντα καὶ κατεξυρημένον τὸν πώγωνα καὶ κατακεκισηρισμένον
 — ἦν δὲ καὶ γάλακτος λευκότερος καὶ ὑπεγέγραπτο τοὺς
 ὀφθαλμούσ — ἐπεὶ δὲ καὶ προσεῖδεν τὸν Ἀρβάκην τὰ λευκὰ
 ἐπαναβαλὼν τοῖν ὀφθαλμοῖν, οἱ μὲν πολλοί, ὧν ἐστι καὶ Δοῦρις ( FHG II
 473 ), ἱστοροῦσιν ὑπὸ τούτου ἀγανακτήσαντος εἰ
 τοιοῦτος αὐτῶν βασιλεύει συγκεντηθέντα ἀποθανεῖν. Κτησίας
 δὲ λέγε ( fr. 20 M ) εἰς πόλεμον αὐτὸν
 καταστῆναι καὶ ἀθροίσαντα πολλὴν στρατιὰν καὶ καταλυθέντα
 ὑπὸ τοῦ Ἀρβάκου τελευτῆσαι ἑαυτὸν ἐμπρήσαντα ἐν τοῖς
 βασιλείοις, πυρὰν νήσαντα ὕψος τεσσάρων πλέθρων, ἐφ’ ἧς
 ἐπέθηκεν χρυσᾶς κλίνας ἑκατὸν καὶ πεντήκοντα καὶ ἴσας
 τραπέζας καὶ ταύτας χρυσᾶς. ἐποίησε δὲ ἐν τῇ πυρᾷ καὶ
 οἴκημα ἑκατόμπεδον ἐκ ξύλων κἀνταῦθα κλίνας ὑπεστόρεσε καὶ
 κατεκλίθη ἐνταῦθα αὐτός τε μετὰ καὶ τῆς γυναικὸς
 αὐτοῦ καὶ αἱ παλλακίδες ἐν ταῖς ἄλλαις
 κλίναις. τοὺς γὰρ τρεῖς υἱοὺς καὶ δύο θυγατέρας ὁρῶν τὰ
 πράγματα κακούμενα προπεπόμφει εἰς Νίνον πρὸς τὸν ἐκεῖ
 βασιλέα, δοὺς αὐτοῖς τρισχίλια χρυσίου τάλαντα· ἐπεστέγασεν
 δὲ τὸ οἴκημα δοκοῖς μεγάλαις τε καὶ παχείαις, ἔπειτα ἐν
 κύκλῳ περιέθηκε πολλὰ ξύλα καὶ παχέα, ὥστε μὴ εἶναι ἔξοδον.
 ἐνταῦθα ἐπέθηκεν μὲν χρυσίου μυριάδας χιλίας, ἀργυρίου δὲ
 μυρίας μυριάδας ταλάντων καὶ ἱμάτια καὶ πορφύρας καὶ στολὰς
 παντοδαπάς. ἔπειτα ὑφάψαι ἐκέλευσε τὴν πυράν, καὶ ἐκαίετο
 πεντεκαίδεκα ἡμέραις. οἳ δὲ ἐθαύμαζον ὁρῶντες τὸν καπνὸν
 καὶ ἐδόκουν αὐτὸν θυσίας ἐπιτελεῖν· ταῦτα δὲ μόνοι ᾔδεσαν
 οἱ εὐνοῦχοι. ὁ μὲν οὖν Σαρδανάπαλλος ἐκτόπως ἡδυπαθήσας ὡς
 ἐνῆν γενναίως ἐτελεύτησεν.

Κλέαρχος δὲ περὶ τοῦ Περσῶν βασιλέως διηγούμενος ( FHG
 II 305 ) ὅτι ‘τοῖς αὐτῷ πορίσασιν ἡδύ τι βρῶμα ἆθλα ἐτίθει ... νοῦν οὐκ ἔχων· τοῦτο γάρ
 ἐστιν ὁ λεγόμενος, οἶμαι, Διὸς ἅμα καὶ βασιλέως ἐγκέφαλος·
 ὅθεν ὁ πάντων εὐδαιμονέστατος Σαρδανάπαλλος, ὁ παρ’ ὅλον
 τὸν βίον τιμήσας τὰς ἀπολαύσεις, καὶ τελευτήσας δείκνυσιν
 ἐν τῷ τοῦ μνήματος τύπῳ τοῖς δακτύλοις οἵου καταγέλωτός
 ἐστιν ἄξια τὰ τῶν ἀνθρώπων πράγματα, οὐκ ἄξια ὄντα ψόφου
 δακτύλων, ὃν πεποίηται ποιούμενος δὶς ἐν χορῷ ἡ περὶ τὰ
 λοιπὰ σπουδή. φαίνεται οὖν οὐκ ἄπρακτος γενόμενος
 Σαρδανάπαλλος· καὶ γὰρ ἐπιγέγραπται αὐτοῦ τῷ μνήματι·
 ‘Σαρδανάπαλλος Ἀνακυνδαράξεω Ἀγχιάλην ἔδειμε καὶ Ταρσὸν μιῇ
 ἡμέρῃ, ἀλλὰ νῦν τέθνηκεν.’ Ἀμύντας δὲ ἐν τρίτῳ Σταθμῶν
 ( scr. Al. M. p. 136 ) ἐν τῇ Νίνῳ φησὶν εἶναι
 χῶμα ὑψηλόν, ὅπερ κατασπάσαι Κῦρον ἐν τῇ πολιορκίᾳ
 ἀντιχωννύντα τῇ πόλει. λέγεσθαι δὲ τὸ χῶμα τοῦτ’ εἶναι
 Σαρδαναπάλλου τοῦ βασιλεύσαντος Νίνου, ἐφ’ οὗ καὶ
 ἐπιγεγράφθαι ἐν στήλῃ λιθίνῃ Χαλδαικοῖς γράμμασιν ὃ
 μετενεγκεῖν Χοιρίλον ( epic. I 309 Ki ) ἔμμετρον
 ποιήσαντα. εἶναι δὲ τοῦτο· ‘ἐγὼ δὲ ἐβασίλευσα καὶ ἄχρι
 ἑώρων τοῦ ἡλίου τὸ φῶς, ἔπιον, ἔφαγον,
 ἠφροδισίασα, εἰδὼς τόν τε χρόνον ὄντα βραχὺν ὃν ζῶσιν οἱ
 ἄνθρωποι καὶ τοῦτον πολλὰς ἔχοντα μεταβολὰς καὶ
 καποπαθείας, καὶ ὧν ἂν καταλίπω ἀγαθῶν ἄλλοι ἕξουσι τὰς
 ἀπολαύσεις. διὸ κἀγὼ ἡμέραν οὐδεμίαν παρέλιπον τοῦτο
 ποιῶν.’ Κλείταρχος δ’ ἐν τῇ τετάρτῃ τῶν
 περὶ Ἀλέξανδρον ( fr. 2 M ) γήρᾳ τελευτῆσαί
 φησιν Σαρδανάπαλλον μετὰ τὴν ἀπόπτωσιν τῆς Σύρων ἀρχῆς.
 Ἀριστόβουλος δ’ ( fr. 6 ) ‘ἐν Ἀγχιάλῃ, ἣν
 ἐδείματο, φησί, Σαρδανάπαλλος, Ἀλέξανδρος ἀναβαίνων εἰς
 Πέρσας κατεστρατοπεδεύσατο. καὶ ἦν οὐ πόρρω τὸ τοῦ
 Σαρδαναπάλλου μνημεῖον, ἐφ’ οὗ ἑστάναι τύπον λίθινον
 συμβεβληκότα τῆς δεξιᾶς χειρὸς τοὺς δακτύλους, ὡς ἂν
 ἀποκροτοῦντα. ἐπιγεγράφθαι δ’ αὐτῷ Ἀσσυρίοις γράμμασι·
 ‘Σαρδανάπαλλος Ἀνακυνδαράξεω παῖς Ἀγχιάλην καὶ Ταρσὸν
 ἔδειμεν ἡμέρῃ μιῇ. ἔσθιε, πῖνε, παῖζε· ὡς τἄλλα τούτου οὐκ
 ἄξια,’ τοῦ ἀποκροτήματος ἔοικε λέγειν.

οὐ μόνος δὲ ὁ Σαρδανάπαλλος διετέθρυπτο, ἀλλὰ καὶ
 ΑΝΔΡΟΚΟΤΤΟΣ ὁ Φρύξ. καὶ γὰρ οὗτος ἐνεδύσατο ἀνθινὴν ἐσθῆτα
 καὶ γυναικὸς εὐπρεπέστερον ἐκοσμεῖτο, ὡς Μνασέας φησὶν ἐν
 τρίτῳ Εὐρώπης ( FHG III 152 ). Κλέαρχος δ’ ἐν
 πέμπτῳ Βίων ( FHG II 307 ) ΣΑΓΑΡΙΝ φησι τὸν
 Μαριανδυνὸν ὑπὸ τρυφῆς σιτεῖσθαι μὲν μέχρι γήρως ἐκ τοῦ τῆς
 τιτθῆς στόματος, ἵνα μὴ μασώμενος πονέσειε, οὐ πώποτε δὲ
 τὴν χεῖρα κατωτέρω τοῦ ὀμφαλοῦ προενέγκασθαι. διὸ καὶ
 Ἀριστοτέλης Ξενοκράτην τὸν Χαλκηδόνιον σκώπτων ὅτι οὐρῶν οὐ
 προσῆγε τὴν χεῖρα τῷ αἰδοίῳ ἔλεγεν ( Eur. Hipp.
 317 )· 
 χεῖρες μὲν ἁγναί, φρὴν δ’ ἔχει μίασμά τι. 
 Κτησίας δὲ ἱστορεῖ ( fr. 52 M ) ΑΝΝΑΡΟΝ
 τὸν βασιλέως ὕπαρχον καὶ τῆς Βαβυλωνίας
 δυναστεύσαντα στολῇ χρῆσθαι γυναικείᾳ καὶ κόσμῳ, καὶ ὅτι
 βασιλέως δούλῳ ὄντι αὐτῷ εἰς τὸ δεῖπνον εἰσῄεσαν πεντήκοντα
 καὶ ἑκατὸν ψάλλουσαι καὶ ᾄδουσαι γυναῖκες.
 ἔψαλλον δὲ αὗται καὶ ᾖδον ἐκείνου δειπνοῦντος· Φοῖνιξ δ’ ὁ
 Κολοφώνιος ποιητὴς περὶ ΝΙΝΟΥ λέγων ἐν τῷ πρώτῳ τῶν Ἰάμβων
 φησίν ( chol. p. 141 )· 
 ἀνὴρ Νίνος τις ἐγένετ᾽, ὡς ἐγὼ ᾽κούω, 
 Ἀσσύριος· ὅστις εἶχε χρυσίου πόντον, 
 τάλαντα πολλῷ πλέονα Κασπίης ψάμμου· 
 ὃς οὐκ ἴδ’ ἀστέρ’ οὐδιζωνεδιζητο, 
 οὐ παρ’ μάγοισι πῦρ ἱερὸν ἀνέστησεν, 
 ὥσπερ νόμος, ῥάβδοισι τοῦ θεοῦ ψαύων· 
 οὐ μυθηητης, οὐ δικασπόλος κεῖνος, 
 οὐ λεωλογεῖν ἐμάνθαν᾽, οὐκ ἀμιθρῆσαι, 
 ἀλλ’ ἦν ἄριστος ἐσθίειν τε καὶ πίνειν 
 κἠρᾶν, τὰ δ’ ἄλλα πάντα κατὰ πετρῶν ὤθει. 
 ὡς δ’ ἀπέθαν’ ὡνήρ, πᾶσι κατέλιπε ῥῆσιν, 
 ὅκου Νίνος νῦν ἐστι καὶ τὸ σῆμ’ ᾄδει· 
 ‘ἄκουσον, εἴτ’ Ἀσσύριος εἴτε καὶ Μῆδος 
 εἶς ἢ Κόραξος ἢ ἀπὸ τῶν ἄνω λιμνῶν 
 Ἰνδὸς κομήτης· οὐ γὰρ ἅλια κηρύσσω· 
 ἐγὼ Νίνος πάλαι ποτ’ ἐγενόμην πνεῦμα, 
 νῦν δ’ οὐκ ἔτ’ οὐδέν, ἀλλὰ γῆ πεποίημαι. 
 
 ἔχω δ’ ὁκόσον ἔπαισα χὠκόσ’ ἤεισα 
 ............ χὠκόσ’ ἠράσθην. 
 τὰ δ’ ὄλβι’ ἡμέων δήιοι συνελθόντες 
 φέρουσιν, ὥσπερ ὠμὸν ἔριφον αἱ Βάκχαι. 
 ἐγὼ δ’ ἐς Ἅιδην οὔτε χρυσὸν οὔθ’ ἵππον 
 οὔτ’ ἀργυρῆν ἅμαξαν ᾠχόμην ἕλκων· 
 σποδὸς δὲ πολλὴ χὠ μιτρηφόρος κεῖμαι.’

Θεόπομπος δ’ ἐν πεντεκαιδεκάτῃ Φιλιππικῶν Ἱστοριῶν
 ( FHG I 299 ) ΣΤΡΑΤΩΝΑ φησι τὸν Σιδώνιον
 βασιλέα ὑπερβάλλειν ἡδυπαθείᾳ καὶ τρυφῇ πάντας ἀνθρώπους.
 οἷα γὰρ τοὺς Φαίακας Ὅμηρος ( Od.
 8.248 ) ποιεῖν μεμυθολόγηκεν ἑορτάζοντας καὶ
 πίνοντας καὶ κιθαρῳδῶν καὶ ῥαψῳδῶν ἀκροωμένους, τοιαῦτα καὶ
 ὁ Στράτων διετέλει ποιῶν πολὺν χρόνον. καὶ τοσούτῳ μᾶλλον
 ἐκείνων παρεκεκινήκει πρὸς τὰς ἡδονάς, ὅσον οἱ μὲν Φαίακες,
 ὥς φησιν Ὅμηρος, μετὰ τῶν οἰκείων γυναικῶν καὶ θυγατέρων
 ἐποιοῦντο τοὺς πότους, ὁ δὲ Στράτων μετ’ αὐλητρίδων καὶ
 ψαλτριῶν καὶ κιθαριστριῶν κατεσκευάζετο τὰς συνουσίας· καὶ
 μετεπέμπετο πολλὰς μὲν ἑταίρας ἐκ Πελοποννήσου, πολλὰς δὲ
 μουσουργοὺς | ἐξ Ἰωνίας, ἑτέρας δὲ παιδίσκας ἐξ ἁπάσης τῆς
 Ἑλλάδος, τὰς μὲν ᾠδικάς, τὰς δὲ ὀρχηστρικάς, ὧν εἴθιστο
 μετὰ τῶν φίλων ἀγῶνας τιθέναι καὶ μεθ’ ὧν συνουσιάζων
 διέτριβεν, χαίρων μὲν καὶ
 αὐτὸσ τῷ βίῳ τῷ τοιούτῳ, καὶ 
 δοῦλος ὢν φύσει τῶν ἡδονῶν, ἔτι δὲ μᾶλλον πρὸς τὸν Νικοκλέα
 φιλοτιμούμενος. ἐτύγχανον γὰρ ὑπερφιλοτίμως ἔχοντες πρὸς
 ἀλλήλους καὶ σπουδάζων ἑκάτερος αὐτὸς ἥδιον καὶ ῥᾳθυμότερον
 ποιεῖσθαι τὸν βίον· οἵ γε προῆλθον εἰς τοσαύτην ἅμιλλαν, ὡς
 ἡμεῖς ἀκούομεν, ὥστε πυνθανόμενοι παρὰ τῶν ἀφικνουμένων τάς
 τε παρασκευὰς τῶν οἰκιῶν καὶ τὰς πολυτελείας τῶν θυσιῶν τὰς
 παρ’ ἑκατέρῳ γινομένας ἐφιλονίκουν ὑπερβάλλεσθαι τοῖς
 τοιούτοις ἀλλήλους. ἐσπούδαζον δὲ δοκεῖν εὐδαίμονες εἶναι
 καὶ μακαριστοί. οὐ μὴν περί γε τὴν τοῦ βίου τελευτὴν
 διηυτύχησαν, ἀλλ’ ἀμφότεροι βιαίῳ θανάτῳ διεφθάρησαν.’
 Ἀναξιμένης δ’ ἐν τῷ ἐπιγραφομένῳ Βασιλέων Μεταλλαγαὶ
 ( scr. Al. M. p. 38 ) περὶ τοῦ Στράτωνος τὰ
 αὐτὰ ἱστορήσας διημιλλῆσθαί φησιν αὐτὸν Νικοκλεῖ τῷ τῆς ἐν
 Κύπρῳ Σαλαμῖνος βασιλεύσαντι ἐσπουδακότι περὶ τρυφὴν καὶ
 ἀσέλγειαν, ἀποθανεῖν τ’ ἀμφοτέρους βιαίως.

ἐν δὲ τῇ αʹ τῶν Φιλιππικῶν Θεόπομπος περὶ
 Φιλίππου λέγων φησίν ( FHG I 283 )· ‘καὶ
 τριταῖος εἰς Ὀνόκαρσιν ἀφικνεῖται, χωρίον τι τῆς Θρᾴκης
 ἄλσος ἔχον πολὺ κατεσκευασμένον καλῶς καὶ πρὸς τὸ
 ἐνδιαιτηθῆναι κεχαρισμένον ἄλλως τε καὶ τὴν θερινὴν ὥραν.
 ἦν γὰρ καὶ τῶν ὑπὸ ΚΟΤΥΟΣ προκριθέντων, ὃς ἁπάντων τῶν
 βασιλέων τῶν ἐν τῇ Θρᾴκῃ γεγενημένων μάλιστα πρὸς
 ἡδυπαθείας καὶ τρυφὰς ὥρμησε, καὶ περιιὼν τὴν χώραν ὅπου
 κατίδοι τόπους δένδρεσι συσκίους καὶ καταρρύτους ὕδασι,
 τούτους κατεσκεύασεν ἑστιατόρια· καὶ
 φοιτῶν εἰς ἑκάστους ὁπότε τύχοι θυσίας τε τοῖς θεοῖς
 ἐποιεῖτο καὶ συνῆν μετὰ τῶν ὑπάρχων, εὐδαίμων καὶ
 μακαριστὸς ὢν ἕως εἰς τὴν Ἀθηνᾶν βλασφημεῖν καὶ πλημμελεῖν
 ἐπεχείρησεν.’ διηγεῖταί τε ἑξῆς ὁ συγγραφεὺς ὅτι δεῖπνον
 κατεσκεύασεν ὁ Κότυς ὡς γαμουμένης αὐτῷ τῆς Ἀθηνᾶς καὶ
 θάλαμον κατασκευάσας ἀνέμενεν μεθύων τὴν θεόν. ἤδη δ᾽
 ἔκφρων γενόμενος ἔπεμπέ τινα τῶν δορυφόρων ὀψόμενον εἰ
 παραγέγονεν ἡ θεὸς εἰς τὸν θάλαμον. ἀφικομένου δ’ ἐκείνου
 καὶ εἰπόντος μηδένα εἶναι ἐν τῷ θαλάμῳ, τοξεύσας τοῦτον
 ἀπέκτεινεν καὶ ἄλλον δεύτερον ἐπὶ τοῖς αὐτοῖς, ἕως ὁ τρίτος
 συνεὶς παραγενομένην ἔφη πάλαι τὴν θεὸν αὐτὸν ἀναμένειν. ὁ
 δὲ βασιλεὺς οὗτός ποτε καὶ ζηλοτυπήσας τὴν αὑτοῦ γυναῖκα
 ταῖς αὑτοῦ χερσὶν ἀνέτεμε τὴν ἄνθρωπον ἀπὸ τῶν αἰδοίων
 ἀρξάμενος.

ἐν δὲ τῇ τρισκαιδεκάτῃ τῶν Φιλιππικῶν περὶ ΧΑΒΡΙΟΥ τοῦ
 Ἀθηναίων στρατηγοῦ ἱστορῶν φησιν ( ibid.
 297 )· ‘οὐ δυνάμενος δὲ ζῆν ἐν τῇ πόλει τὰ μὲν διὰ
 τὴν ἀσέλγειαν καὶ διὰ τὴν πολυτέλειαν τὴν αὑτοῦ τὴν περὶ
 τὸν βίον, τὰ δὲ διὰ τοὺς Ἀθηναίους ἅπασι γάρ εἰσι χαλεποί·
 διὸ καὶ εἵλοντο αὐτῶν οἱ ἔνδοξοι ἔξω τῆς πόλεως καταβιοῦν,
 Ἰφικράτης μὲν ἐν Θρᾴκῃ, Κόνων δ’ ἐν Κύπρῳ, Τιμόθεος δ’ ἐν
 Λέσβῳ, Χάρης δ’ ἐν Σιγείῳ, καὶ αὐτὸς ὁ Χαβρίας ἐν Αἰγύπτῳ.’
 καὶ περὶ τοῦ Χάρητος ἐν τῇ πέμπτῃ καὶ τεσσαρακοστῇ φησιν
 ( ibid. 318 )· ‘Χάρητός τε νωθροῦ τε ὄντος
 καὶ βραδέος, καίτοι γε καὶ πρὸς τρυφὴν ἤδη ζῶντος· ὅς γε
 περιήγετο στρατευόμενος αὐλητρίδας
 καὶ ψαλτρίας καὶ πεζὰς ἑταίρας, καὶ τῶν χρημάτων τῶν
 εἰσφερομένων εἰς τὸν πόλεμον τὰ μὲν εἰς ταύτην τὴν ὕβριν
 ἀνήλισκε, τὰ δ’ αὐτοῦ κατέλειπεν Ἀθήνησιν τοῖς τε λέγουσιν
 καὶ τὰ ψηφίσματα γράφουσιν καὶ τῶν ἰδιωτῶν τοῖς
 δικαζομένοις· ἐφ’ οἷς ὁ δῆμος ὁ τῶν Ἀθηναίων οὐδεπώποτε
 ἠγανάκτησεν, ἀλλὰ διὰ ταῦτα καὶ μᾶλλον αὐτὸν ἠγάπα τῶν
 πολιτῶν, καὶ δικαίως· καὶ γὰρ αὐτοὶ τοῦτον τὸν τρόπον ἔζων,
 ὥστε τοὺς μὲν νέους ἐν τοῖς αὐλητριδίοις καὶ παρὰ ταῖς
 ἑταίραις διατρίβειν, τοὺς δὲ μικρὸν ἐκείνων πρεσβυτέρους ἐν
 πότοις καὶ κύβοις καὶ ταῖς τοιαύταις ἀσωτίαις,
 τὸν δὲ δῆμον ἅπαντα πλείω καταναλίσκειν εἰς τὰς κοινὰς
 ἑστιάσεις καὶ κρεανομίας ἤπερ εἰς τὴν τῆς πόλεως
 διοίκησιν.’ ἐν δὲ τῷ ἐπιγραφομένῳ τοῦ Θεοπόμπου συγγράμματι
 περὶ τῶν ἐκ Δελφῶν συληθέντων Χρημάτων ( ibid.
 308 ) ‘Χάρητι, φησί, τῷ Ἀθηναίῳ διὰ Λυσάνδρου
 τάλαντα ἑξήκοντα. ἀφ’ ὧν ἐδείπνισεν Ἀθηναίους ἐν τῇ ἀγορᾷ
 θύσας τὰ ἐπινίκια τῆς γενομένης μάχης πρὸς τοὺς Φιλίππου
 ξένους.’ ὧν ἡγεῖτο μὲν Ἀδαῖος ὁ Ἀλεκτρυὼν ἐπικαλούμενος·
 περὶ οὗ καὶ Ἡρακλείδης ὁ τῶν κωμῳδιῶν ποιητὴς μέμνηται
 οὕτως ( II 435 K )· 
 Ἀλεκτρυόνα τὸν τοῦ Φιλίππου παραλαβὼν 
 ἀωρὶ κοκκύζοντα καὶ πλανώμενον 
 κατέκοψεν· οὐ γὰρ εἶχεν οὐδέπω λόφον. 
 
 ἕνα κατακόψας μάλα συχνοὺς ἐδείπνισεν 
 Χάρης Ἀθηναίων τόθ᾽· ὡς γενναῖος ἦν. 
 τὰ αὐτὰ ἱστορεῖ καὶ Δοῦρις ( FHG II
 470 ).

Ἰδομενεὺς δέ φησι ( ibid. 491 ) καὶ τοὺς
 ΠΕΙΣΙΣΤΡΑΤΙΔΑΣ Ἱππίαν καὶ Ἵππαρχον εὑρεῖν θαλίας καὶ
 κώμους· διὸ καὶ ἵππων καὶ ἑτέρων πολλῶν ἐπιπολάσαι τὸ
 πλῆθος παρ’ αὐτοῖς· ὅθεν βαρεῖαν αὐτῶν γενέσθαι τὴν ἀρχήν.
 καίτοι ὁ πατὴρ αὐτῶν Πεισίστρατος μετρίως ἐχρῆτο ταῖς
 ἡδοναῖς· ὅς γε οὐδ’ ἐν τοῖς χωρίοις οὐδ’ ἐν τοῖς κήποις
 φύλακας καθίστα, ὡς Θεόπομπος ἱστορεῖ ἐν τῇ πρώτῃ καὶ
 εἰκοστῇ ( FHG I 303 ), ἀλλ’ εἴα τὸν βουλόμενον
 εἰσιόντα ἀπολαύειν καὶ λαμβάνειν ὧν δεηθείη· ὅπερ ὕστερον
 ἐποίησε καὶ ΚΙΜΩΝ μιμησάμενος ἐκεῖνον. περὶ οὗ καὶ αὐτοῦ
 ἱστορῶν ἐν τῇ δεκάτῃ τῶν Φιλιππικῶν ὁ Θεόπομπός φησι
 ( ibid. 293 )· ‘Κίμων ὁ Ἀθηναῖος ἐν τοῖς
 ἀγροῖς καὶ τοῖς κήποις οὐδένα τοῦ καρποῦ καθίστα φύλακα,
 ὅπως οἱ βουλόμενοι τῶν πολιτῶν εἰσιόντες ὀπωρίζωνται καὶ
 λαμβάνωσιν εἴ τινος δέοιντο τῶν ἐν τοῖς χωρίοις. ἔπειτα τὴν
 οἰκίαν παρεῖχε κοινὴν ἅπασι· καὶ δεῖπνον αἰεὶ εὐτελὲς
 παρασκευάζεσθαι πολλοῖς ἀνθρώποις καὶ τοὺς ἀπόρους
 προσιόντας τῶν Ἀθηναίων εἰσιόντας δειπνεῖν. ἐθεράπευεν δὲ
 καὶ τοὺς καθ’ ἑκάστην ἡμέραν αὐτοῦ τι δεομένους, καὶ
 λέγουσιν ὡς περιήγετο μὲν ἀεὶ νεανίσκους δύ’ ἢ τρεῖς
 ἔχοντας κέρματα τούτοις τε διδόναι 
 προσέταττεν, ὁπότε τις προσέλθοι αὐτοῦ δεόμενος. καί φασι
 μὲν αὐτὸν καὶ εἰς ταφὴν εἰσφέρειν. ποιεῖν δὲ καὶ τοῦτο
 πολλάκις, ὁπότε τῶν πολιτῶν τινα ἴδοι κακῶς ἠμφιεσμένον,
 κελεύειν αὐτῷ μεταμφιέννυσθαι τῶν νεανίσκων τινὰ τῶν
 συνακολουθούντων αὐτῷ. ἐκ δὴ τούτων ἁπάντων ηὐδοκίμει καὶ
 πρῶτος ἦν τῶν πολιτῶν.’ ὁ δὲ Πεισίστρατος καὶ ἐν πολλοῖς
 βαρὺς ἐγένετο, ὅτου καὶ τὸ Ἀθήνησι τοῦ Διονύσου πρόσωπον
 ἐκείνου τινές φασιν εἰκόνα.

ΠΕΡΙΚΛΕΑ δὲ τὸν Ὀλύμπιόν φησιν Ἡρακλείδης ὁ Ποντικὸς ἐν τῷ
 περὶ Ἡδονῆς ὡς ἀπήλλαξεν ἐκ τῆς οἰκίας τὴν γυναῖκα καὶ τὸν
 μεθ’ ἡδονῆς βίον προείλετο ᾤκει τε μετ’ Ἀσπασίας τῆς ἐκ
 Μεγάρων ἑταίρας καὶ τὸ πολὺ μέρος τῆς οὐσίας εἰς ταύτην
 κατανάλωσε. ΘΕΜΙΣΤΟΚΛΗΣ δὲ οὔπω Ἀθηναίων μεθυσκομένων οὐδ᾽
 ἑταίραις χρωμένων ἐκφανῶς τέθριππον ζεύξας ἑταιρίδων διὰ
 τοῦ Κεραμεικοῦ πληθύοντος ἑωθινὸς ἤλασεν. ἀμφιβόλως δ’ αὐτὸ
 εἴρηκεν ὁ Ἰδομενεύς, εἴτε ἑταίρας τέτταρας συνυπέζευξεν ὡς
 ἵππους εἴτ’ ἀνεβίβασεν αὐτὰς ἐπὶ τὸ τέθριππον. Πόσσις δ’ ἐν
 τρίτῳ Μαγνητικῶν ( FHG IV 483 ) τὸν Θεμιστοκλέα
 φησὶν ἐν Μαγνησίᾳ τὴν στεφανηφόρον ἀρχὴν ἀναλαβόντα θῦσαι
 Ἀθηνᾷ καὶ τὴν ἑορτὴν Παναθήναια ὀνομάσαι καὶ Διονύσῳ
 Χοοπότῃ θυσιάσαντα καὶ τὴν Χοῶν ἑορτὴν αὐτόθι καταδεῖξαι.
 Κλέαρχος δὲ ἐν πρώτῳ περὶ Φιλίας ( FHG II 313 )
 τὸν Θεμιστοκλέα φησὶ τρίκλινον οἰκοδομησάμενον
 περικαλλέστατον ἀγαπᾶν ἂν ἔφησεν, εἰ τοῦτον
 φίλων πληρώσειεν.

Χαμαιλέων δ’ ὁ Ποντικὸς ἐν τῷ περὶ Ἀνακρέοντος ( fr.
 11 Koep ) προθεὶς τὸ 
 ξανθῇ δ’ Εὐρυπύλῃ μέλει 
 ὁ περιφόρητος Ἀρτέμων, 
 τὴν προσηγορίαν ταύτην λαβεῖν τὸν ΑΡΤΕΜΩΝΑ διὰ τὸ
 τρυφερῶς βιοῦντα περιφέρεσθαι ἐπὶ κλίνης. καὶ γὰρ Ἀνακρέων
 αὐτὸν ἐκ πενίας εἰς τρυφὴν ὁρμῆσαί φησιν ἐν τούτοις
 ( fr. 21 B4 )· 
 πρὶν μὲν ἔχων βερβέριον καλύμματ’ ἐσφηκωμένα 
 καὶ ξυλίνους ἀστραγάλους ἐν ὠσὶ καὶ ψιλὸν περὶ 
 πλευρῇσι ..... βοός, 
 νεόπλυτον εἴλυμα κακῆς ἀσπίδος, ἀρτοπώλισιν 
 κἀθελοπόρνοισιν ὁμιλέων ὁ πονηρὸς Ἀρτέμων, 
 κίβδηλον εὑρίσκων βίον, 
 πολλὰ μὲν ἐν δουρὶ τιθεὶς αὐχένα, πολλὰ δ’ ἐν
 τροχῷ, 
 πολλὰ δὲ νῶτα σκυτίνῃ μάστιγι θωμιχθείς, κόμην 
 πώγωνά τ’ ἐκτετιλμένος· 
 νῦν δ’ ἐπιβαίνει σατινέων, χρύσεα φορέων
 καθέρματα, 
 πάις Κύκης, καὶ σκιαδίσκην ἐλεφαντίνην φορεῖ 
 γυναιξὶν αὕτως ...

περὶ δὲ τοῦ καλοῦ ΑΛΚΙΒΙΑΔΟΥ Σάτυρος ἱστορῶν ( FHG III
 160 ) ‘λέγεται, φησίν, ὅτι ἐν Ἰωνίᾳ μὲν ὢν
 Ἰώνων ἐφαίνετο τρυφερώτερος, ἐν Θήβαις δὲ
 σωμασκῶν καὶ γυμναζόμενος τῶν Θηβαίων αὐτῶν μᾶλλον
 Βοιώτιος, ἐν Θετταλίᾳ δὲ ἱπποτροφῶν καὶ ἡνιοχῶν τῶν Ἀλευαδῶν ἱππικώτερος, ἐν Σπάρτῃ δὲ
 καρτερίαν καὶ ἀφέλειαν ἐπιτηδεύων ἐνίκα τοὺς Λάκωνας,
 ὑπερῆρεν δὲ καὶ τὴν τῶν Θρᾳκῶν ἀκρατοποσίαν. τὴν δὲ αὑτοῦ
 γυναῖκα πειρῶν ὡς ἕτερος ἔπεμψεν αὐτῇ χιλίους Δαρεικούς.
 κάλλιστος δὲ ὢν τὴν μορφὴν κόμην τε ἔτρεφεν ἐπὶ πολὺ τῆς
 ἡλικίας καὶ ὑποδήματα παρηλλαγμένα ἐφόρει, ἃ ἀπ’ αὐτοῦ
 Ἀλκιβιάδες καλεῖται. ὅτε δὲ χορηγοίη πομπεύων ἐν πορφυρίδι
 εἰσιὼν εἰς τὸ θέατρον, ἐθαυμάζετο οὐ μόνον ὑπὸ τῶν ἀνδρῶν
 ἀλλὰ καὶ ὑπὸ τῶν γυναικῶν. διὸ καὶ Ἀντισθένης ὁ Σωκρατικὸς
 ὡς δὴ αὐτὸς αὐτόπτης γεγονὼς τοῦ Ἀλκιβιάδου ἰσχυρὸν αὐτὸν
 καὶ ἀνδρώδη καὶ ἀπαίδευτον καὶ τολμηρὸν καὶ ὡραῖον ἐφ᾽
 ἡλικίας πάσησ γενέσθαι φησίν. εἰς δὲ τὰς
 ἀποδημίας ὁπότε στέλλοιτο, τέσσαρσι τῶν συμμαχίδων πόλεων
 ὥσπερ θεραπαίναις ἐχρῆτο. σκηνὴν μὲν γὰρ αὐτῷ Περσικὴν
 ἔπησσον Ἐφέσιοι, τροφὴν δὲ τοῖς ἵπποις αὐτοῦ Χῖοι παρεῖχον,
 ἱερεῖα δὲ παρίστασαν εἰς τὰς θυσίας καὶ κρεανομίας
 Κυζικηνοί, Λέσβιοι δὲ οἶνον παρεῖχον καὶ τὰ ἄλλα τὰ πρὸς
 τὴν καθ’ ἡμέραν δίαιταν. ἀφικόμενος δ’ Ἀθήνησιν ἐξ Ὀλυμπίας
 δύο πίνακας ἀνέθηκεν, Ἀγλαοφῶντος γραφήν· ὧν ὃ μὲν εἶχεν
 Ὀλυμπιάδα καὶ Πυθιάδα στεφανούσας αὐτόν, ἐν δὲ θατέρῳ Νεμέα
 ἦν καθημένη καὶ ἐπὶ τῶν γονάτων αὐτῆς Ἀλκιβιάδης, καλλίων
 φαινόμενος τῶν γυναικείων προσώπων. καὶ στρατηγῶν δὲ ἔτι
 καλὸς εἶναι ἤθελεν· ἀσπίδα γοῦν εἶχεν
 ἐκ χρυσοῦ καὶ ἐλέφαντος πεποιημένην, ἐφ’ ἧς ἦν ἐπίσημον
 Ἔρως κεραυνὸν ἠγκυλημένος. ἐπικωμάσας δέ ποτε ὡς Ἄνυτον
 ἐραστὴν ὄντα καὶ πλούσιον, συνεπικωμάζοντος αὐτῷ τῶν
 ἑταίρων ἑνὸς Θρασύλλου (τῶν πενήτων δ’ οὗτος ἦν), προπιὼν
 τῷ Θρασύλλῳ τὰ ἡμίση τῶν ποτηρίων τῶν ἐπὶ τῷ κυλικείῳ
 προκειμένων ἐκέλευσε τοὺς ἀκολούθους ἀποφέρειν πρὸς τὸν
 Θράσυλλον· εἶθ’ οὕτω φιλοφρονησάμενος τὸν Ἄνυτον
 ἀπηλλάσσετο. ὁ δὲ Ἄνυτος πάνυ ἐλευθερίως καὶ ἐρωτικῶς,
 λεγόντων τινῶν ὡς ἀγνώμονα εἴη πεποιηκὼς Ἀλκιβιάδης, ‘οὐ μὰ
 Δί᾽, ἔφη, ἀλλ’ εὐγνώμονα· ἔχων ἐξουσίαν ἅπαντα λαβεῖν τὰ
 ἡμίση κατέλιπεν.’

Λυσίας δὲ ὁ ῥήτωρ περὶ τῆς τρυφῆς αὐτοῦ λέγων φησίν
 ( fr. 8 Tur )· ‘ἐκπλεύσαντες γὰρ κοινῇ
 Ἀξίοχος καὶ Ἀλκιβιάδης εἰς Ἑλλήσποντον ἔγημαν ἐν Ἀβύδῳ δύο
 ὄντε Μεδοντίδα τὴν Ἀβυδηνὴν καὶ ξυνῳκείτην. ἔπειτα αὐτοῖν
 γίνεται θυγάτηρ, ἣν οὐκ ἔφαντο δύνασθαι γνῶναι ὁποτέρου
 εἴη. ἐπεὶ δὲ ἦν ἀνδρὸς ὡραία, ξυνεκοιμῶντο καὶ ταύτῃ, καὶ
 εἰ μὲν χρῷτο καὶ ἔχοι Ἀλκιβιάδης, Ἀξιόχου ἔφασκεν εἶναι
 θυγατέρα· εἰ δὲ Ἀξίοχος, Ἀλκιβιάδου.’ κεκωμῴδηται δὲ καὶ
 ὑπὸ Εὐπόλιδος ὡς καὶ ἀκόλαστος πρὸς γυναῖκας ἐν
 Κόλαξιν οὕτως ( I 300 K )· 
 Ἀλκιβιάδης ἐκ τῶν γυναικῶν ἐξίτω. Β. τί ληρεῖς 
 οὐκ οἴκαδ’ ἐλθὼν τὴν σεαυτοῦ γυμνάσεις δάμαρτα; 
 καὶ Φερεκράτης δέ φησιν ( ib. 194 )·
 
 
 οὐκ ὢν ἀνὴρ γὰρ Ἀλκιβιάδης, ὡς δοκεῖ, 
 ἀνὴρ ἁπασῶν τῶν γυναικῶν ἐστι νῦν. 
 ἐν Σπάρτῃ δὲ ὢν ἔφθειρε τὴν Ἄγιδος τοῦ βασιλέως
 γυναῖκα Τίμαιαν. ἐπιπληττόντων δ’ αὐτῷ τινων οὐκ ἀκρασίας
 ἕνεκεν συνελθεῖν ἔφη, ἀλλ’ ἵνα ὁ γενόμενος ἐξ αὐτοῦ
 βασιλεύσῃ τε τῆς Σπάρτης καὶ μηκέτι λέγωνται οἱ βασιλεῖς
 ἀφ’ Ἡρακλέους ἀλλ’ ἀπ’ Ἀλκιβιάδου. στρατηγῶν δὲ
 συμπεριήγετο αὑτῷ τήν τε Λαίδος τῆς Κορινθίας μητέρα
 Τιμάνδραν καὶ Θεοδότην τὴν Ἀττικὴν ἑταίραν.

μετὰ δὲ τὴν φυγὴν κυρίους Ἀθηναίους ποιήσας τοῦ Ἑλλησπόντου
 καὶ πλείους τῶν πεντακισχιλίων Πελοποννησίους λαβὼν
 ἀνέπεμψεν εἰς τὰς Ἀθήνας. κατιών τε μετὰ ταῦτα εἰς τὴν
 πατρίδα ἐστεφάνωσε τὰς Ἀττικὰς τριήρεις θαλλῷ καὶ μίτραις
 καὶ ταινίαις, καὶ ἀναψάμενος τὰς αἰχμαλώτους ναῦς
 ἠκρωτηριασμένας εἰς διακοσίας ἱππαγωγούς τε ἄγων σκύλων καὶ
 ὅπλων Λακωνικῶν καὶ Πελοποννησιακῶν μεστὰς εἰσέπλει. ἡ δὲ
 τριήρης ἐφ’ ἧς αὐτὸς κατέπλει μέχρι μὲν τῶν κλείθρων τοῦ
 Πειραιέως προέτρεχεν ἁλουργοῖς ἱστίοις· ὡς δ’ ἐντὸς ἦν καὶ
 τὰς κώπας ἔλαβον οἱ ἐρέται, Χρυσόγονος μὲν ηὔλει τὸ
 τριηρικὸν ἐνδεδυκὼς τὴν Πυθικὴν στολήν, Καλλιππίδης δ’ ὁ
 τραγῳδὸς ἐκέλευε τὴν ἀπὸ τῆς σκηνῆς στολὴν ἠμφιεσμένος. διὸ
 καὶ χαριέντως εἶπέν τις· ‘οὔτ’ ἂν δύο Λυσάνδρους ὑπήνεγκεν
 ἡ Σπάρτη οὔτ’ ἂν δύ’ Ἀλκιβιάδας Ἀθῆναι.’ ἐμιμεῖτο δὲ
 Ἀλκιβιάδης τὸν Παυσανίου μηδισμὸν καὶ καθομιλῶν Φαρνάβαζον τὴν Περσικὴν ἐνεδύετο στολὴν
 καὶ τὴν Περσικὴν ἔμαθε φωνήν, καθάπερ καὶ Θεμιστοκλῆς.

Δοῦρις δ’ ἐν τῇ δευτέρᾳ καὶ εἰκοστῇ τῶν Ἱστοριῶν ( FHG
 II 477 ) ‘Παυσανίας μέν, φησίν, ὁ τῶν Σπαρτιατῶν
 βασιλεὺς καταθέμενος τὸν πάτριον τρίβωνα τὴν Περσικὴν
 ἐνεδύετο στολήν. ὁ δὲ Σικελίας τύραννος Διονύσιος ξυστίδα
 καὶ χρυσοῦν στέφανον ἐπὶ περόνῃ μετελάμβανε τραγικόν.
 Ἀλέξανδρος δ’ ὡς τῆς Ἀσίας ἐκυρίευσεν Περσικαῖς ἐχρῆτο
 στολαῖς. ΔΗΜΗΤΡΙΟΣ δὲ πάντας ὑπερέβαλεν· τὴν μὲν γὰρ
 ὑπόδεσιν ἣν εἶχεν κατεσκεύαζεν ἐκ πολλοῦ δαπανήματος· ἦν
 γὰρ κατὰ μὲν τὸ σχῆμα τῆς ἐργασίας σχεδὸν ἐμβάτης πίλημα
 λαμβάνων τῆς πολυτελεστάτης πορφύρας· τούτῳ δὲ χρυσοῦ
 πολλὴν ἐνύφαινον ποικιλίαν ὀπίσω καὶ ἔμπροσθεν ἐνιέντες οἱ
 τεχνῖται. αἱ δὲ χλαμύδες αὐτοῦ ἦσαν ὄρφνινον ἔχουσαι τὸ
 φέγγος τῆς χρόας, τὸ δὲ πᾶν ὁ πόλος ἐνύφαντο χρυσοῦς
 ἀστέρας ἔχων καὶ τὰ δώδεκα ζῴδια. μίτρα δὲ χρυσόπαστος ἦν,
 ἣ καυσίαν ἁλουργῆ οὖσαν ἔσφιγγεν, ἐπὶ τὸ
 νῶτον φέρουσα τὰ τελευταῖα καταβλήματα τῶν ὑφασμάτων.
 γινομένων δὲ τῶν Δημητρίων Ἀθήνησιν ἐγράφετο ἐπὶ τοῦ
 προσκηνίου ἐπὶ τῆς Οἰκουμένης ὀχούμενος.’ 
 Νύμφις δ’ ὁ Ἡρακλεώτης ἐν ἕκτῳ τῶν περὶ τῆς πατρίδος
 ( FHG III 15 ) ‘ΠΑΥΣΑΝΙΑΣ, φησίν, ὁ περὶ
 Πλαταιὰς νικήσας Μαρδόνιον, τὰ τῆς Σπάρτης ἐξελθὼν νόμιμα
 καὶ εἰς ὑπερηφανίαν ἐπιδοὺς περὶ Βυζάντιον διατρίβων τὸν χαλκοῦν κρατῆρα τὸν
 ἀνακείμενον τοῖς θεοῖς τοῖς ἐπὶ τοῦ στόματος ἱδρυμένοις, ὃν
 ἔτι καὶ νῦν εἶναι συμβαίνει, ἐτόλμησεν ἐπιγράψαι ὡς αὐτὸς
 ἀναθείη, ὑποθεὶς τόδε τὸ ἐπίγραμμα, διὰ τὴν τρυφὴν καὶ
 ὑπερηφανίαν ἐπιλαθόμενος αὑτοῦ· 
 μνᾶμ’ ἀρετᾶς ἀνέθηκε Ποσειδάωνι ἄνακτι 
 Παυσανίας, ἄρχων Ἑλλάδος εὐρυχόρου, 
 πόντου ἐπ’ Εὐξείνου, Λακεδαιμόνιος γένος, υἱὸς 
 Κλεομβρότου, ἀρχαίας Ἡρακλέος γενεᾶς.’

ἐτρύφησεν δὲ καὶ ΦΑΡΑΞ ὁ Λακεδαιμόνιος, ὡς Θεόπομπος ἐν τῇ
 τεσσαρακοστῇ ἱστορεῖ ( FHG I 314 )· καὶ ταῖς
 ἡδοναῖς οὕτως ἀσελγῶς ἐχρήσατο καὶ χύδην ὥστε πολὺ μᾶλλον
 διὰ τὴν αἰτίαν ταύτην αὐτὸν ὑπολαμβάνεσθαι Σικελιώτην ἢ διὰ
 τὴν πατρίδα Σπαρτιάτην. ἐν δὲ τῇ νβʹ φησὶν
 ( ibid. 322 ) ὡς ΑΡΧΙΔΑΜΟΣ ὁ Λάκων ἀποστὰς
 τῆς πατρίου διαίτης συνηθίσθη ξενικῶς καὶ μαλακῶς· διόπερ
 οὐκ ἠδύνατο τὸν οἴκοι βίον ὑπομένειν, ἀλλ’ ἐσπούδαζεν αἰεὶ
 δι’ ἀκρασίαν ἔξω διατρίβειν. καὶ Ταραντίνων πρεσβευσαμένων
 περὶ συμμαχίας ἔσπευσε συνεξελθεῖν αὐτοῖς βοηθός· κἀκεῖ
 γενόμενος καὶ ἐν τῷ πολέμῳ ἀποθανὼν οὐδὲ ταφῆς κατηξιώθη,
 καίτοι Ταραντίνων πολλὰ χρήματα ὑποσχομένων τοῖς πολεμίοις
 ὑπὲρ τοῦ ἀνελέσθαι αὐτοῦ τὸ σῶμα. Φύλαρχος δὲ ἐν τῇ
 ιʹ τῶν Ἱστοριῶν ( ib. 338 ) Θρᾳκῶν
 φησι τῶν καλουμένων Κροβύζων βασιλέα γενέσθαι ΙΣΑΝΘΗΝ,
 τρυφῇ πάντας τοὺς καθ’ ἑαυτὸν ὑπερβαλλόμενον. ἦν δὲ καὶ
 πλούσιος καὶ καλός. ἐν δὲ τῇ δευτέρᾳ καὶ εἰκοστῇ ὁ αὐτὸς
 ( ib. 345 ) ΠΤΟΛΕΜΑΙΟΝ φησι τὸν δεύτερον Αἰγύπτου βασιλεύσαντα, πάντων σεμνότατον
 γενόμενον τῶν δυναστῶν καὶ παιδείας εἴ τινα καὶ ἄλλον καὶ
 αὐτὸν ἐπιμεληθέντα οὕτως ἐξαπατηθῆναι τὴν διάνοιαν καὶ
 διαφθαρῆναι ὑπὸ τῆς ἀκαίρου τρυφῆς ὥστε τὸν πάντα χρόνον
 ὑπολαβεῖν βιώσεσθαι καὶ λέγειν ὅτι μόνος εὕροι τὴν
 ἀθανασίαν. κατατεινόμενον οὖν ὑπὸ ποδάγρας πλείους ἡμέρας,
 ὥς ποτ’ οὖν ἐρράισεν καὶ κατεῖδεν διά τινων ὑπολαμπάδων
 τοὺς Αἰγυπτίους παρὰ τὸν ποταμὸν ἀριστοποιουμένους καὶ τὰ
 τυχόντα προσφερομένους ἐπί τε τῆς ἄμμου χύδην ἐρριμμένους,
 εἶπεν· ‘ὦ τάλας ἐγώ, τὸ μηδὲ τούτων ἕνα γενέσθαι.’

περὶ δὲ ΚΑΛΛΙΟΥ καὶ τῶν τούτου κολάκων φθάνομεν καὶ
 πρότερον εἰπόντες· ἀλλ’ ἐπεὶ καινῶς Ἡρακλείδης ὁ Ποντικὸς
 ἐν τῷ περὶ Ἡδονῆς ἱστορεῖ περὶ αὐτοῦ, ἄνωθεν ἀναλαβὼν
 διηγήσομαι. ‘ὅτε τὸ πρῶτον εἰς Εὔβοιαν ἐστράτευσαν οἱ
 Πέρσαι, τότε, ὥς φασιν, Ἐρετριεὺς ἀνὴρ Διόμνηστος κύριος
 ἐγένετο τῶν τοῦ στρατηγοῦ χρημάτων. ἔτυχεν γὰρ ἐν τῷ ἀγρῷ
 τῷ ἐκείνου σκηνῶν καὶ τὰ χρήματα εἰς οἴκημά τι θέμενος τῆς
 οἰκίας. τελευτησάντων δὲ πάντων διέλαθεν ἔχων ὁ Διόμνηστος
 τὸ χρυσίον. ἐπεὶ δὲ πάλιν ὁ τῶν Περσῶν βασιλεὺς ἀπέστειλεν
 εἰς τὴν Ἐρέτριαν στράτευμα, προστάξας ἀνάστατον
 γενέσθαι ποιῆσαι τὴν πόλιν, εἰκότως ὑπεξετίθεντο ὅσοι χρημάτων ηὐπόρουν. οἱ οὖν
 καταλελειμμένοι τῆς τοῦ Διομνήστου οἰκίας παρ’ Ἱππόνικον
 τὸν Καλλίου τὸν Ἄμμωνα ἐπικαλούμενον ὑπεξέθεντο τὰ χρήματα
 εἰς τὰς Ἀθήνας, καὶ ἀνασκευασθέντων ὑπὸ τῶν Περσῶν ἁπάντων
 τῶν Ἐρετριέων κατέσχον οὗτοι τὰ χρήματα πολλὰ
 ὄντα. ὥστε Ἱππόνικος ὁ ἀπ’ ἐκείνου γεγονὼς τοῦ τὴν
 παρακαταθήκην λαβόντος ᾔτησεν Ἀθηναίους ποτὲ ἐν ἀκροπόλει
 τόπον ἵν’ οἰκοδομήσηται τοῖς χρήμασιν ὅπου κείσεται,
 λέγων ὡς οὐκ ἀσφαλὲς ὂν ἐν ἰδιωτικῇ οἰκίᾳ
 πολλὰ χρήματα εἶναι. καὶ ἔδοσαν ἂν Ἀθηναῖοι·
 νουθετηθεὶς δ’ ὑπὸ τῶν φίλων μετενόησεν. τούτων οὖν
 ὄντων τῶν χρημάτων Καλλίας κύριος γενόμενος
 καὶ πρὸς ἡδονὴν βιώσασ — ποῖοι γὰρ οὐ κόλακες ἢ τί πλῆθος
 οὐχ ἑταίρων περὶ αὐτὸν ἦσαν, ποίας δὲ δαπάνας οὐχ ὑπερεώρα
 ᾽κεῖνοσ — ἀλλ’ ὅμως εἰς τοσοῦτον αὐτὸν περιέστησεν ὁ περὶ
 ἡδονὴν βίος ὥστε μετὰ γρᾳδίου βαρβάρου διατελεῖν ἠναγκάσθη
 καὶ τῶν ἀναγκαίων τῶν καθ’ ἡμέραν ἐνδεὴς γενόμενος τὸν βίον
 ἐτελεύτησεν. τὸν δὲ Νικίου, φησί, τοῦ Περγασῆθεν πλοῦτον ἢ
 τὸν Ἰσχομάχου τίνες ἀπώλεσαν; οὐκ Αὐτοκλέης καὶ Ἐπικλέης,
 οἳ μετ’ ἀλλήλων ζῆν προελόμενοι καὶ πάντ’ ἐν ἐλάττονι
 ποιούμενοι τῆς ἡδονῆς, ἐπειδὴ πάντα κατανάλωσαν, κώνειον
 πιόντες ἅμα τὸν βίον ἐτελεύτησαν;’

περὶ δὲ τῆς ΑΛΕΞΑΝΔΡΟΥ τοῦ πάνυ τρυφῆς 
 Ἔφιππος μὲν ὁ Ὀλύνθιος ἐν τῷ περὶ τῆς Ἡφαιστίωνος καὶ
 Ἀλεξάνδρου Τελευτῆς ( scr. Al. M. p. 125 ) φησιν
 ὅτι ἐν τῷ παραδείσῳ ἔκειτο αὐτῷ χρυσοῦς θρόνος καὶ κλῖναι
 ἀργυρόποδες, ἐφ’ ὧν καθεζόμενος ἐχρημάτιζε μετὰ τῶν
 ἑταίρων. Νικοβούλη δέ φησιν ( ibid p. 157 ) ὅτι
 παρὰ τὸ δεῖπνον πάντες οἱ ἀγωνισταὶ ἐσπούδαζον τέρπειν τὸν
 βασιλέα καὶ ὅτι ἐν τῷ τελευταίῳ δείπνῳ αὐτὸς ὁ Ἀλέξανδρος
 ἐπεισόδιόν τι ἀπομνημονεύσας ἐκ τῆς Εὐριπίδου Ἀνδρομέδας
 ἠγωνίσατο καὶ τὸν ἄκρατον προθύμως προπίνων καὶ τοὺς ἄλλους
 ἠνάγκαζεν. Ἔφιππος δέ φησιν ( l. s. s ) ὡς
 Ἀλέξανδρος καὶ τὰς ἱερὰς ἐσθῆτας ἐφόρει ἐν τοῖς δείπνοις,
 ὁτὲ μὲν τὴν τοῦ Ἄμμωνος πορφυρίδα καὶ περισχιδεῖς καὶ
 κέρατα καθάπερ ὁ θεός, ὁτὲ δὲ τὴν τῆς Ἀρτέμιδος, ἣν καὶ ἐπὶ
 τοῦ ἅρματος ἐφόρει πολλάκις, ἔχων τὴν Περσικὴν στολήν,
 ὑποφαίνων ἄνωθεν τῶν ὤμων τό τε τόξον καὶ τὴν σιβύνην,
 ἐνίοτε δὲ καὶ τὴν τοῦ Ἑρμοῦ· τὰ μὲν ἄλλα σχεδὸν καὶ καθ᾽
 ἑκάστην ἡμέραν χλαμύδα τε πορφυρᾶν καὶ χιτῶνα μεσόλευκον
 καὶ τὴν καυσίαν ἔχουσαν τὸ διάδημα τὸ βασιλικόν, ἐν δὲ τῇ
 συνουσίᾳ τά τε πέδιλα καὶ τὸν πέτασον ἐπὶ τῇ κεφαλῇ καὶ τὸ
 κηρύκειον ἐν τῇ χειρί, πολλάκις δὲ καὶ λεοντῆν καὶ ῥόπαλον
 ὥσπερ ὁ Ἡρακλῆς. τί οὖν θαυμαστὸν εἰ καὶ καθ’ ἡμᾶς Κόμμοδος
 ὁ αὐτοκράτωρ ἐπὶ τῶν ὀχημάτων παρακείμενον εἶχεν τὸ
 Ἡράκλειον ῥόπαλον ὑπεστρωμένης αὐτῷ λεοντῆς καὶ Ἡρακλῆς
 καλεῖσθαι ἤθελεν, Ἀλεξάνδρου τοῦ Ἀριστοτελικοῦ τοσούτοις
 αὑτὸν ἀφομοιοῦντος θεοῖς, ἀτὰρ καὶ τῇ Ἀρτέμιδι; ἔρρανε δὲ ὁ
 Ἀλέξανδρος καὶ μύρῳ σπουδαίῳ καὶ
 οἴνῳ εὐώδει τὸ δάπεδον. ἐθυμιᾶτο δὲ αὐτῷ σμύρνα καὶ τὰ ἄλλα
 θυμιάματα· εὐφημία τε καὶ σιγὴ κατεῖχε πάντας ὑπὸ δέους
 τοὺς παρόντας. ἀφόρητος γὰρ ἦν καὶ φονικός. ἐδόκει γὰρ
 εἶναι μελαγχολικός. ἐν Ἐκβατάνοις δὲ ποιήσας τῷ Διονύσῳ
 θυσίαν καὶ πάντων δαψιλῶς ἐν τῇ θοίνῃ παρασκευασθέντων, καὶ
 Σατραβάτης ὁ σατράπης τοὺς στρατιώτας εἱστίασε πάντας.
 ἀθροισθέντων δὲ πολλῶν ἐπὶ τὴν θέαν, φησὶν ὁ Ἔφιππος
 ( l. s. s ), κηρύγματα ἐγίνετο ὑπερήφανα καὶ
 τῆς Περσικῆς ὑπεροψίας αὐθαδέστερα. ἄλλων γὰρ ἄλλο τι
 ἀνακηρυττόντων καὶ στεφανούντων τὸν Ἀλέξανδρον, εἷς τις τῶν
 ὁπλοφυλάκων ὑπερπεπαικὼς πᾶσαν κολακείαν κοινωσάμενος τῷ
 Ἀλεξάνδρῳ ἐκέλευσε τὸν κήρυκα ἀνειπεῖν ὅτι ‘Γόργος ὁ
 ὁπλοφύλαξ Ἀλέξανδρον Ἄμμωνος υἱὸν στεφανοῖ χρυσοῖς
 τρισχιλίοις, καὶ ὅταν Ἀθήνας πολιορκῇ, μυρίαις πανοπλίαις
 καὶ τοῖς ἴσοις καταπέλταις καὶ πᾶσι τοῖς ἄλλοις βέλεσιν εἰς
 τὸν πόλεμον ἱκανοῖς.

Χάρης δ’ ἐν τῇ δεκάτῃ τῶν περὶ Ἀλέξανδρον Ἱστοριῶν
 ( scr. Al. M. p. 118 ) ‘ὅτε, φησίν, εἷλε
 Δαρεῖον, γάμους συνετέλεσεν ἑαυτοῦ τε καὶ τῶν ἄλλων φίλων,
 ἐνενήκοντα καὶ δύο θαλάμους κατασκευασάμενος ἐν τῷ αὐτῷ
 τόπῳ. ἦν δὲ ὁ οἶκος ἑκατοντάκλινος, ἐν ᾧ ἑκάστη ἦν κλίνη
 κεκοσμημένη στολῇ γαμικῇ εἴκοσι μνῶν ἀργυρᾶ· ἡ δὲ αὐτοῦ
 χρυσόπους ἦν. συμπαρέλαβεν δὲ εἰς τὸ συμπόσιον καὶ τοὺς
 ἰδιοξένους ἅπαντας καὶ κατέκλινεν ἀντιπροσώπους ἑαυτῷ τε
 καὶ τοῖς ἄλλοις νυμφίοις, τὴν δὲ λοιπὴν 
 δύναμιν πεζήν τε καὶ ναυτικὴν καὶ τὰς πρεσβείας καὶ τοὺς
 παρεπιδημοῦντας ἐν τῇ αὐλῇ. κατεσκεύαστο δὲ ὁ οἶκος
 πολυτελῶς καὶ μεγαλοπρεπῶς ἱματίοις τε καὶ ὀθονίοις
 πολυτελέσιν, ὑπὸ δὲ ταῦτα πορφυροῖς καὶ φοινικοῖς
 χρυσουφέσιν. τοῦ δὲ μένειν τὴν σκηνὴν ὑπέκειντο κίονες
 εἰκοσαπήχεις περίχρυσοι καὶ διάλιθοι καὶ περιάργυροι.
 περιεβέβληντο δὲ ἐν τῷ περιβόλῳ πολυτελεῖς αὐλαῖαι ζῳωτοὶ
 καὶ διάχρυσοι, κανόνας ἔχουσαι περιχρύσους καὶ
 περιαργύρους. τῆς δ’ αὐλῆς ἦν τὸ περίμετρον στάδιοι
 τέσσαρες. ἐγίνετο δὲ τὰ δεῖπνα πρὸς σάλπιγγα τότε μὲν ἐν
 τοῖς γάμοις, καὶ ἄλλως δ’ αἰεὶ ὅτε τύχοι σπονδοποιούμενος,
 ὥστε πᾶν εἰδέναι τὸ στρατόπεδον. ἐπὶ πέντε δὲ ἡμέρας
 ἐπετελέσθησαν οἱ γάμοι, καὶ ἐλειτούργησαν πάνυ πολλοὶ καὶ
 βαρβάρων καὶ Ἑλλήνων, καὶ οἱ ἀπὸ τῆς Ἰνδικῆς θαυματοποιοὶ
 ἦσαν διαπρέποντες ... Σκύμνος Ταραντῖνος καὶ Φιλιστίδης
 Συρακόσιος Ἡράκλειτός τε ὁ Μιτυληναῖος· μεθ’ οὓς ἐπεδείξατο
 ῥαψῳδὸς Ἄλεξις Ταραντῖνος. παρῆλθον δὲ καὶ ψιλοκιθαρισταὶ
 Κρατῖνος Μηθυμναῖος, Ἀριστώνυμος Ἀθηναῖος, Ἀθηνόδωρος
 Τήιος· ἐκιθαρῴδησαν δὲ Ἡράκλειτός τε ὁ Ταραντῖνος καὶ
 Ἀριστοκράτης ὁ Θηβαῖος. αὐλῳδοὶ δὲ παρῆλθον Διονύσιος ὁ
 Ἡρακλεώτης, Ὑπέρβολος Κυζικηνός· παρῆλθον δὲ καὶ αὐληταί,
 οἳ πρῶτον τὸ Πυθικὸν ηὔλησαν, εἶθ’ ἑξῆς μετὰ τῶν χορῶν,
 Τιμόθεος, Φρύνιχος, Καφισίας, Διόφαντος, ἔτι δὲ Εὔιος ὁ
 Χαλκιδεύς. καὶ ἔκτοτε οἱ πρότερον
 καλούμενοι Διονυσοκόλακες Ἀλεξανδροκόλακες ἐκλήθησαν διὰ
 τὰς τῶν δώρων ὑπερβολάς, ἐφ’ οἷς καὶ ἥσθη ὁ Ἀλέξανδρος.
 ὑπεκρίθησαν δὲ τραγῳδοὶ μὲν Θεσσαλὸς καὶ Ἀθηνόδωρος καὶ
 Ἀριστόκριτος, κωμῳδοὶ δὲ Λύκων καὶ Φορμίων καὶ Ἀρίστων.
 παρῆν δὲ καὶ Φασίμηλος ὁ ψάλτης. οἱ δὲ πεμφθέντες, φησί,
 στέφανοι ὑπὸ τῶν πρεσβευτῶν καὶ τῶν λοιπῶν ταλάντων ἦσαν
 μυρίων πεντακισχιλίων.’

Πολύκλειτος δ’ ὁ Λαρισαῖος ἐν τῇ ὀγδόῃ τῶν Ἱστοριῶν
 ( scr. Al. M. p. 132 ) καὶ ἐπὶ χρυσῆς κλίνης
 κοιμᾶσθαί φησι τὸν Ἀλέξανδρον καὶ αὐλητρίδας αὐτῷ καὶ
 αὐλητὰς αἰεὶ ἕπεσθαι ἐπὶ τὸ στρατόπεδον καὶ πίνειν ἄχρι τῆς
 ἕω. Κλέαρχος δ’ ἐν τοῖς περὶ Βίων ( FHG II 309 )
 περὶ Δαρείου λέγων τοῦ καθαιρεθέντος ὑπὸ τοῦ Ἀλεξάνδρου
 φησίν· ‘ὁ Περσῶν βασιλεὺς ἀθλοθετῶν τοῖς τὰς ἡδονὰς αὐτῷ
 πορίζουσιν ὑπὸ πάντων τῶν ἡδέων ἡττωμένην ἀπέδειξε τὴν
 βασιλείαν καὶ καταγωνιζόμενος ἑαυτὸν οὐκ ᾔσθετο πρότερον ἢ
 τὸ σκῆπτρον ἕτεροι λαβόντες ἀνεκηρύχθησαν.’ Φύλαρχος δ’ ἐν
 τῇ τρίτῃ καὶ εἰκοστῇ τῶν Ἱστοριῶν ( FHG I 345 )
 καὶ Ἀγαθαρχίδης ὁ Κνίδιος ἐν τῷ δεκάτῳ περὶ Ἀσίας
 ( ib. III 196 ) καὶ τοὺς ἑταίρους φησὶ τοὺς
 Ἀλεξάνδρου ὑπερβαλλούσῃ τρυφῇ χρήσασθαι. ὧν εἷς ὢν καὶ
 Ἄγνων χρυσοῦς ἥλους ἐν ταῖς κρηπῖσι καὶ τοῖς
 ὑποδήμασιν ἐφόρει. Κλεῖτος δ’ ὁ Λευκὸς καλούμενος
 ὅτε χρηματίζειν μέλλοι, ἐπὶ πορφυρῶν ἱματίων διαπεριπατῶν
 τοῖς ἐντυγχάνουσιν διελέγετο. Περδίκκᾳ δὲ καὶ Κρατερῷ
 φιλογυμναστοῦσιν ἠκολούθουν διφθέραι σταδιαῖαι τοῖς
 μεγέθεσιν, ὑφ’ αἷς περιλαμβάνοντες
 τόπον ἐν ταῖς καταστρατοπεδείαις ἐγυμνάζοντο· ἠκολούθει δὲ
 αὐτοῖς καὶ ὑποζύγια πολλὰ τὰ τὴν κόνιν κομίζοντα πρὸς τὴν
 ἐν τῇ παλαίστρᾳ χρείαν. Λεοννάτῳ δὲ καὶ Μενελάῳ
 φιλοκυνήγοις οὖσιν αὐλαῖαι σταδίων ἑκατὸν ἠκολούθουν, αἷς
 περιιστάντες τὰς θήρας ἐκυνήγουν. τὰς δὲ χρυσᾶς πλατάνους
 καὶ τὴν χρυσῆν ἄμπελον, ὑφ’ ἣν οἱ Περσῶν βασιλεῖς
 ἐχρημάτιζον πολλάκις καθήμενοι, σμαραγδίνους βότρυς ἔχουσαν
 καὶ τῶν Ἰνδικῶν ἀνθράκων ἄλλων τε παντοδαπῶν λίθων
 ὑπερβαλλόντων ταῖς πολυτελείαις, ἐλάττω φησὶν ὁ Φύλαρχος
 φαίνεσθαι τῆς καθ’ ἡμέραν ἑκάστοτε γινομένης παρ’ Ἀλεξάνδρῳ
 δαπάνης. ἦν γὰρ αὐτοῦ ἡ σκηνὴ κλινῶν ρʹ , χρυσοῖ
 δὲ κίονες νʹ κατεῖχον αὐτήν. οἱ δὲ ὑπερτείνοντες
 οὐρανίσκοι διάχρυσοι ποικίλμασιν ἐκπεπονημένοι πολυτελέσιν
 ἐσκέπαζον τὸν ἄνω τόπον. καὶ πρῶτοι μὲν Πέρσαι
 φʹ μηλοφόροι περὶ αὐτὴν ἐντὸς εἱστήκεσαν
 πορφυραῖς καὶ μηλίναις ἐσθῆσιν ἐξησκημένοι· μετὰ δὲ τούτους
 τοξόται τὸν ἀριθμὸν χίλιοι, οἳ μὲν φλόγινα ἐνδεδυκότες, οἳ
 δὲ ὑσγινοβαφῆ, πολλοὶ δὲ καὶ κυάνεα εἶχον περιβόλαια.
 προειστήκεσαν δὲ τούτων ἀργυράσπιδες Μακεδόνες πεντακόσιοι.
 κατὰ δὲ μέσην τὴν σκηνὴν χρυσοῦς ἐτίθετο δίφρος, ἐφ’ οὗ
 καθήμενος ἐχρημάτιζεν ὁ Ἀλέξανδρος τῶν σωματοφυλάκων
 πανταχόθεν ἐφεστηκότων. ἔξωθεν δὲ κύκλῳ τῆς σκηνῆς τὸ τῶν
 ἐλεφάντων ἄγημα διεσκευασμένον ἐφειστήκει καὶ Μακεδόνες
 χίλιοι Μακεδονικὰς στολὰς ἔχοντες, εἶτα
 μύριοι Πέρσαι, τό τε τὴν πορφύραν ἔχον πλῆθος εἰς
 πεντακοσίους ἦν, οἷς Ἀλέξανδρος ἔδωκε φορεῖν τὴν στολὴν
 ταύτην. τοσούτων δὲ ὄντων καὶ τῶν φίλων καὶ τῶν
 θεραπευόντων οὐδεὶς ἐτόλμα προσπορεύεσθαι Ἀλεξάνδρῳ·
 τοιοῦτον ἐγεγόνει τὸ περὶ αὐτὸν ἀξίωμα. ἔγραψεν δὲ καί ποτε
 Ἀλέξανδρος καὶ ταῖς ἐν Ἰωνίᾳ πόλεσιν καὶ πρώτοις
 Χίοις, ὅπως αὐτῷ πορφύραν ἀποστείλωσιν. ἤθελεν γὰρ τοὺς
 ἑταίρους ἅπαντας ἁλουργὰς ἐνδῦσαι στολάς. ἀναγνωσθείσης δὲ
 τῆς ἐπιστολῆς Χίοις παρὼν Θεόκριτος ὁ σοφιστὴς νῦν
 ἐγνωκέναι ἔφη τὸ παρ’ Ὁμήρῳ εἰρημένον· 
 Il. 5.83 
 
 ἔλλαβε πορφύρεος θάνατος καὶ μοῖρα κραταιή.

ΑΝΤΙΟΧΟΝ δὲ τὸν Γρυπὸν ἐπικαλούμενον βασιλέα φησὶ
 Ποσειδώνιος ἐν τῇ ὀγδόῃ καὶ εἰκοστῇ τῶν Ἱστοριῶν ( FHG
 III 263 ) τὰς ἐπὶ Δάφνῃ πανηγύρεις ἐπιτελοῦντα
 ὑποδοχὰς λαμπρὰς ἐπιτελεῖν. ἐν αἷς τὸ μὲν πρῶτον ἀναδόσεις
 ἐγίγνοντο ὁλομελῶν βρωμάτων, εἶτ’ ἤδη καὶ ζώντων χηνῶν καὶ
 λαγωῶν καὶ δορκάδων. ἀνεδίδοντο δέ, φησίν, καὶ χρυσοῖ
 στέφανοι τοῖς δειπνοῦσιν καὶ ἀργυρωμάτων πλῆθος καὶ
 θεραπόντων καὶ ἵππων καὶ καμήλων. ἔδει τε ἀναβάντα ἐπὶ τὴν
 κάμηλον ἕκαστον πιεῖν καὶ λαβεῖν τε τὴν κάμηλον
 καὶ τὰ ἐπὶ τὴν κάμηλον καὶ τὸν παρεστῶτα παῖδα.’ ἐν δὲ τῇ
 τεσσαρεσκαιδεκάτῃ ( ibid. 257 ) περὶ τοῦ
 ὁμωνύμου αὐτοῦ ΑΝΤΙΟΧΟΥ λέγων τοῦ ἐπ’ Ἀρσάκην εἰς Μηδίαν
 στρατεύσαντός φησιν ὅτι ὑποδοχὰς ἐποιεῖτο καθ’ ἡμέραν ὀχλικάς· ἐν αἷς χωρὶς τῶν ἀναλισκομένων
 καὶ ἐκφατνιζομένων σωρευμάτων ἕκαστος ἀπέφερε τῶν
 ἑστιατόρων ὁλομελῆ κρέα χερσαίων τε καὶ πτηνῶν καὶ
 θαλαττίων ζῴων ἀδιαίρετα ἐσκευασμένα, ἅμαξαν πληρῶσαι
 δυνάμενα· καὶ μετὰ ταῦτα μελιπήκτων καὶ στεφάνων ἐκ σμύρνης
 καὶ λιβανωτοῦ σὺν ἀνδρομήκεσι λημνίσκων χρυσῶν
 πιλήμασιν πλήθη.’

Κλύτος δ’ ὁ Ἀριστοτελικὸς ἐν τοῖς περὶ Μιλήτου ( FHG
 II 333 ) ΠΟΛΥΚΡΑΤΗΝ φησὶ τὸν Σαμίων τύραννον ὑπὸ
 τρυφῆς τὰ πανταχόθεν συνάγειν, κύνας μὲν ἐξ Ἠπείρου, αἶγας
 δὲ ἐκ Σκύρου, ἐκ δὲ Μιλήτου πρόβατα, ὗς δ’ ἐκ Σικελίας.
 Ἄλεξις δ’ ἐν τρίτῳ Σαμίων Ὥρων ( ib. IV 299 ) ἐκ
 πολλῶν πόλεών φησιν κοσμηθῆναι τὴν Σάμον ὑπὸ τοῦ
 Πολυκράτους, κύνας μὲν Μολοττικὰς καὶ Λακαίνας
 εἰσαγαγόντος, αἶγας δ’ ἐκ Σκύρου καὶ Νάξου, πρόβατα δ’ ἐκ
 Μιλήτου καὶ τῆς Ἀττικῆς. μετεστέλλετο δέ, φησί, καὶ
 τεχνίτας ἐπὶ μισθοῖς μεγίστοις. πρὸ δὲ τοῦ τυραννῆσαι
 κατασκευασάμενος στρωμνὰς πολυτελεῖς καὶ ποτήρια ἐπέτρεπε
 χρῆσθαι τοῖς ἢ γάμον ἢ μείζονας ὑποδοχὰς ποιουμένοις. ἐκ
 πάντων οὖν τούτων ἄξιον θαυμάζειν τὸν τύραννον, ὅτι
 οὐδαμόθεν ἀναγέγραπται γυναῖκας ἢ παῖδας μεταπεμψάμενος,
 καίτοι περὶ τὰς τῶν ἀρρένων ὁμιλίας ἐπτοημένος, ὡς καὶ
 ἀντερᾶν Ἀνακρέοντι τῷ ποιητῇ· ὅτε καὶ δι’ ὀργὴν ἀπέκειρε
 τὸν ἐρώμενον. πρῶτος δ’ ὁ Πολυκράτης καὶ ναῦς πήξας ἀπὸ τῆς
 πατρίδος Σαμαίνας ἐκάλεσεν. Κλέαρχος δέ φησιν ( FHG II
 310 ) ὡς Πολυκράτης ὁ τῆς
 ἁβρᾶς Σάμου τύραννος διὰ τὴν περὶ τὸν βίον ἀκολασίαν
 ἀπώλετο, ζηλώσας τὰ Λυδῶν μαλακά. ὅθεν τῷ τ’ ἐν Σάρδεσιν
 Ἀγκῶνι Γλυκεῖ προσαγορευομένῳ τὴν παρὰ τοῖς Σαμίοις λαύραν
 ἀντικατεσκεύασεν ἐν τῇ πόλει καὶ τοῖς Λυδῶν ἄνθεσιν
 ἀντέπλεξε τὰ διαγγελθέντα Σαμίων ἄνθεα. τούτων δὲ ἡ μὲν
 Σαμίων λαύρα στενωπή τις ἦν γυναικῶν δημιουργῶν, καὶ τῶν
 πρὸς ἀπόλαυσιν καὶ ἀκρασίαν πάντων βρωμάτων ὄντως ἐνέπλησε
 τὴν Ἑλλάδα· τὰ δὲ Σαμίων ἄνθη γυναικῶν καὶ ἀνδρῶν κάλλη
 διάφορα. ἔτι δὲ τῆς συμπάσης πόλεως ἐν ἑορταῖς τε καὶ
 μέθαις ..... καὶ ταῦτα μὲν ὁ Κλέαρχος. οἶδα δὲ κἀγὼ παρὰ
 τοῖς ἐμοῖς Ἀλεξανδρεῦσιν λαύραν τινὰ καλουμένην μέχρι καὶ
 νῦν Εὐδαιμόνων, ἐν ᾗ πάντα τὰ πρὸς τρυφὴν ἐπωλεῖτο.

ΑΛΚΙΣΘΕΝΗΝ δὲ τὸν Συβαρίτην φησὶν Ἀριστοτέλης ἐν τοῖς
 περὶ τρυφῆς Θαυμασίοις ( c. 96 W )
 ὑπὸ τρυφῆς ἱμάτιον τοιοῦτον κατασκευάσασθαι τῇ πολυτελείᾳ
 ὡς προτίθεσθαι αὐτὸ ἐπὶ Λακινίου ἐν τῇ πανηγύρει τῆς Ἥρας,
 εἰς ἣν συμπορεύονται πάντες Ἰταλιῶται, καὶ τῶν δεικνυμένων
 μάλιστα πάντων ἐκεῖνο θαυμάζεσθαι. οὗ φασι
 κυριεύσαντα Διονύσιον τὸν πρεσβύτερον ἀποδόσθαι
 Καρχηδονίοις ρʹ καὶ κʹ ταλάντων. ἱστορεῖ δὲ καὶ Πολέμων περὶ αὐτοῦ ἐν τῷ
 ἐπιγραφομένῳ περὶ τῶν ἐν Καρχηδόνι Πέπλων ( fr. 85
 Pr ). περὶ δὲ ΣΜΙΝΔΥΡΙΔΟΥ τοῦ Συβαρίτου καὶ τῆς
 τούτου τρυφῆς ἱστόρησεν Ἡρόδοτος ἐν τῇ ἕκτῃ ( c.
 127 ), ὡς ἀποπλέων ἐπὶ τὴν μνηστείαν τῆς
 Κλεισθένους τοῦ Σικυωνίων τυράννου θυγατρὸς Ἀγαρίστης,
 φησίν, ‘ἀπὸ μὲν Ἰταλίης ἦλθε Σμινδυρίδης ὁ
 Ἱπποκράτεος Συβαρίτης, ὃς ἐπὶ πλεῖστον δὴ χλιδῆς εἷς ἀνὴρ
 ἀφίκετο.’ εἵποντο γοῦν αὐτῷ χίλιοι μάγειροι καὶ ὀρνιθευταί.
 ἱστορεῖ περὶ αὐτοῦ καὶ Τίμαιος ἐν τῇ ἑβδόμῃ ( FHG I
 204 ). 
 περὶ δὲ τῆς ΔΙΟΝΥΣΙΟΥ τοῦ νεωτέρου Σικελίας τυράννου τρυφῆς
 Σάτυρος ὁ περιπατητικὸς ἱστορῶν ἐν τοῖς Βίοις ( FHG
 III 160 ) πληροῦσθαί φησιν παρ’ αὐτῷ
 τριακοντακλίνους οἴκους ὑπὸ τῶν εὐωχουμένων. καὶ Κλέαρχος
 δὲ ἐν τῷ τετάρτῳ τῶν Βίων γράφει οὕτως ( FHG II
 307 )· ‘Διονύσιος δ’ ὁ Διονυσίου ἁπάσης γενόμενος
 Σικελίας ἀλάστωρ εἰς τὴν Λοκρῶν πόλιν παρελθὼν οὖσαν αὐτῷ
 μητρόπολιν (Δωρὶς γὰρ ἡ μήτηρ αὐτοῦ τὸ γένος ἦν Λοκρίς)
 στρώσας οἶκον τῶν ἐν τῇ πόλει τὸν μέγιστον ἑρπύλλοις καὶ
 ῥόδοις μετεπέμπετο μὲν ἐν μέρει τὰς Λοκρῶν παρθένους· καὶ
 γυμνὸς μετὰ γυμνῶν οὐδὲν αἰσχύνης παρέλιπεν ἐπὶ τοῦ
 στρώματος κυλινδούμενος. τοιγαροῦν μετ’ οὐ πολὺν χρόνον οἱ
 ὑβρισθέντες γυναῖκα καὶ τέκνα ἐκείνου λαβόντες ὑποχείρια
 ἐπὶ τῆς ὁδοῦ στήσαντες μεθ’ ὕβρεως ἐνηκολάσταινον αὐτοῖς·
 καὶ ἐπεὶ τῆς ὕβρεως πλήρεις ἐγένοντο, κεντοῦντες ὑπὸ τοὺς τῶν χειρῶν ὄνυχας βελόναις ἀνεῖλον
 αὐτούς. καὶ τελευτησάντων τὰ μὲν ὀστᾶ κατέκοψαν ἐν ὅλμοις,
 τὰ δὲ λοιπὰ κρεανομησάμενοι ἐπηράσαντο πάντες 
 τοῖς μὴ γευσαμένοις αὐτῶν· ὅθεν πρὸς τὴν ἀνόσιον ἀρὰν
 κατήλεσαν αὐτῶν τὰς σάρκας, ἵν’ ἡ τροφὴ σιτοποιουμένων
 κατεδεσθῇ· τὰ δὲ λείψανα κατεπόντωσαν. αὐτὸς δὲ Διονύσιος
 τέλος μητραγυρτῶν καὶ τυμπανοφορούμενος οἰκτρῶς τὸν βίον
 κατέστρεψεν. εὐλαβητέον οὖν τὴν καλουμένην τρυφὴν οὖσαν τῶν
 βίων ἀνατροπὴν ἁπάντων τε ὀλέθριον ἡγεῖσθαι τὴν ὕβριν.’

Διόδωρος δ’ ὁ Σικελιώτης ἐν τοῖς περὶ Βιβλιοθήκης
 Ἀκραγαντίνους φησὶ ( 11, 25 ) κατασκευάσαι
 ΓΕΛΩΝΙ κολυμβήθραν πολυτελῆ τὸ περίμετρον ἔχουσαν σταδίων
 ζʹ , βάθος δὲ πηχῶν κʹ , εἰς ἣν
 ἐπαγομένων ποταμίων καὶ κρηναίων ὑδάτων ἰχθυοτροφεῖον εἶναι
 καὶ πολλοὺς παρέχεσθαι ἰχθῦς εἰς τὴν τρυφὴν καὶ ἀπόλαυσιν
 τῷ Γέλωνι· καθίπτασθαι δὲ καὶ κύκνων πλῆθος εἰς αὐτήν, ὡς
 γίνεσθαι ἐπιτερπεστάτην τὴν θέαν. ὕστερον δὲ αὕτη διεφθάρη
 καταχωσθεῖσα. Δοῦρις δὲ ἐν τῇ δʹ τῶν περὶ
 Ἀγαθοκλέα ( FHG II 479 ) καὶ πλησίον Ἱππωνίου
 πόλεως ἄλσος τι δείκνυσθαι κάλλει διάφορον καὶ κατάρρυτον
 ὕδασιν, ἐν ᾧ καὶ τόπον τινὰ εἶναι
 καλούμενον Ἀμαλθείας Κέρας, ὃ τὸν Γέλωνα κατασκευάσαι.
 Σιληνὸς δ’ ὁ Καλλατιανὸς ἐν τρίτῳ Σικελικῶν ( FHG III
 101 ) περὶ Συρακούσας φησὶν κῆπον εἶναι πολυτελῶς
 κατεσκευασμένον, ὃν καλεῖσθαι Μῦθον, ἐν ᾧ χρηματίζειν
 ΙΕΡΩΝΑ τὸν βασιλέα. ἡ δὲ Πανορμῖτις τῆς Σικελίας πᾶσα κῆπος
 προσαγορεύεται διὰ τὸ πᾶσα εἶναι πλήρης δένδρων ἡμέρων, ὥς
 φησιν Καλλίας ἐν ὀγδόῃ τῶν περὶ Ἀγαθοκλέα Ἱστοριῶν
 ( FHG II 382 ). Ποσειδώνιος δ’ ἐν τῇ ὀγδόῃ
 τῶν Ἱστοριῶν ( FHG III 257 ) περὶ ΔΑΜΟΦΙΛΟΥ
 λέγων τοῦ Σικελιώτου, δι’ ὃν ὁ δουλικὸς ἐκινήθη πόλεμος,
 ὅτι τρυφῆς ἦν οἰκεῖος, γράφει καὶ ταῦτα· ‘τρυφῆς οὖν δοῦλος
 ἦν καὶ κακουργίας, διὰ μὲν τῆς χώρας τετρακύκλους ἀπήνας
 περιαγόμενος καὶ ἵππους καὶ θεράποντας ὡραίους καὶ
 παραδρομὴν ἀνάγωγον κολάκων τε καὶ παίδων στρατιωτικῶν.
 ὕστερον δὲ πανοικίᾳ ἐφυβρίστως κατέστρεψε τὸν βίον ὑπὸ τῶν
 οἰκετῶν περιυβρισθείς.’

ΔΗΜΗΤΡΙΟΣ δ’ ὁ Φαληρεύς, ὥς φησι Δοῦρις ἐν τῇ ἑκκαιδεκάτῃ
 τῶν Ἱστοριῶν ( FHG II 475 ), χιλίων καὶ
 διακοσίων ταλάντων κατ’ ἐνιαυτὸν κύριος γενόμενος καὶ ἀπὸ
 τούτων βραχέα δαπανῶν εἰς τοὺς στρατιώτας καὶ τὴν τῆς
 πόλεως διοίκησιν τὰ λοιπὰ πάντα διὰ τὴν ἔμφυτον ἀκρασίαν
 ἠφάνιζεν, θοίνας καθ’ ἑκάστην ἡμέραν λαμπρὰς ἐπιτελῶν καὶ
 πλῆθός τι συνδείπνων ἔχων. καὶ ταῖς μὲν δαπάναις ταῖς εἰς
 τὰ δεῖπνα τοὺς Μακεδόνας ὑπερέβαλλε, τῇ δὲ καθαρειότητι Κυπρίους καὶ Φοίνικας· ῥάσματά τε μύρων
 ἔπιπτεν ἐπὶ τὴν γῆν, ἀνθινά τε πολλὰ τῶν ἐδαφῶν ἐν τοῖς
 ἀνδρῶσιν κατεσκευάζετο διαπεποικιλμένα ὑπὸ δημιουργῶν. ἦσαν
 δὲ καὶ πρὸς γυναῖκας ὁμιλίαι σιωπώμεναι καὶ νεανίσκων
 ἔρωτες νυκτερινοί, καὶ ὁ τοῖς ἄλλοις τιθέμενος θεσμοὺς
 Δημήτριος καὶ τοὺς βίους τάττων ἀνομοθέτητον ἑαυτῷ τὸν βίον
 κατεσκεύαζεν. ἐπεμελεῖτο δὲ καὶ τῆς ὄψεως, τήν τε τρίχα τὴν
 ἐπὶ τῆς κεφαλῆς ξανθιζόμενος καὶ παιδέρωτι τὸ πρόσωπον
 ὑπαλειφόμενος καὶ τοῖς ἄλλοις ἀλείμμασιν ἐγχρίων ἑαυτόν·
 ἠβούλετο γὰρ τὴν ὄψιν ἱλαρὸς καὶ τοῖς ἀπαντῶσιν ἡδὺς
 φαίνεσθαι. ἐν δὲ τῇ πομπῇ τῶν Διονυσίων, ἣν ἔπεμψεν ἄρχων
 γενόμενος, ᾖδεν ὁ χορὸς εἰς αὐτὸν ποιήματα Σείρωνος τοῦ
 Σολέως, ἐν οἷς ἡλιόμορφος προσηγορεύετο ( Castorionis
 fr. 1 B4 )· 
 ἐξόχως δ’ εὐγενέτας ἡλιόμορφος ζαθέοις ἄρχων σε 
 τιμαῖσι γεραίρει. 
 Καρύστιος δὲ ὁ Περγαμηνὸς ἐν τρίτῳ Ὑπομνημάτων
 ( FHG IV 358 ) ‘Δημήτριος, φησίν, ὁ Φαληρεὺς
 Ἱμεραίου τοῦ ἀδελφοῦ ἀναιρεθέντος ὑπ’ Ἀντιπάτρου αὐτὸς μετὰ
 Νικάνορος διέτριβεν, αἰτίαν ἔχων ὡς τὰ ἐπιφάνεια τοῦ
 ἀδελφοῦ θύων. Κασάνδρῳ δὲ γενόμενος φίλος μέγα ἴσχυσεν. καὶ
 κατ’ ἀρχὰς μὲν ἦν αὐτοῦ τὸ ἄριστον ὀξύβαφα παντοδαπὰς ἐλάας
 ἔχοντα καὶ τυρὸν νησιωτικόν. ὡς δ’ ἐπλούτησε, Μοσχίωνα τὸν
 ἄριστον τῶν τότε μαγείρων καὶ
 δειπνοποιῶν ἐωνήσατο, καὶ τοσαῦτα ἦν τὰ παρασκευαζόμενα
 καθ’ ἡμέραν ὥστε χαρισαμένου τῷ Μοσχίωνι τὰ λείψανα Μοσχίων
 ἐν ἔτεσι δύο τρεῖς συνοικίας ἐωνήσατο παῖδάς τε ἐλευθέρους
 ὕβριζεν καὶ γυναῖκας τὰς τῶν ἐπιφανεστάτων. ἐζηλοτύπουν δὲ
 πάντες οἱ παῖδες τὸν ἐρώμενον αὐτοῦ Δίογνιν· καὶ τοσοῦτον
 ἦν τῷ Δημητρίῳ προσελθεῖν ὥστε μετ’ ἄριστον αὐτοῦ
 περιπατήσαντος παρὰ τοὺς Τρίποδας συνῆλθον εἰς τὸν τόπον
 παῖδες οἱ κάλλιστοι ταῖς ἑξῆς ἡμέραις, ἵν᾽
 ὀφθεῖεν αὐτῷ.’

Νικόλαος δ’ ὁ περιπατητικὸς ἐν τῇ δεκάτῃ καὶ ἑκατοστῇ τῶν
 Ἱστοριῶν ( FHG III 416 ) ΛΕΥΚΟΛΛΟΝ φησιν
 ἀφικόμενον εἰς Ῥώμην καὶ θριαμβεύσαντα λόγον τε ἀποδόντα
 τοῦ πρὸς Μιθριδάτην πολέμου ἐξοκεῖλαι εἰς πολυτελῆ δίαιταν
 ἐκ τῆς παλαιᾶς σωφροσύνης τρυφῆς τε πρῶτον εἰς ἅπαν
 Ῥωμαίοις ἡγεμόνα γενέσθαι, καρπωσάμενον δυεῖν βασιλέων
 πλοῦτον Μιθριδάτου καὶ Τιγράνου. διαβόητος δ’ ἦν παρὰ
 Ῥωμαίοις καὶ ΣΙΤΤΙΟΣ ἐπὶ τρυφῇ καὶ μαλακίᾳ, ὥς φησι
 Ῥουτίλιος ( ib. 200 ). περὶ γὰρ Ἀπικίου
 προειρήκαμεν ( IV p. 168d ). Παυσανίαν δὲ καὶ
 ΛΥΣΑΝΔΡΟΝ ἐπὶ τρυφῇ διαβοήτους γενέσθαι σχεδὸν πάντες
 ἱστοροῦσι. διόπερ καὶ Ἆγις ἐπὶ Λυσάνδρου ἔφη ὅτι ‘δεύτερον
 τοῦτον ἡ Σπάρτη φέρει Παυσανίαν.’ Θεόπομπος δὲ ἐν τῇ δεκάτῃ
 τῶν Ἑλληνικῶν ( FHG I 281 ) τἀναντία φησὶ περὶ
 τοῦ Λυσάνδρου, ὅτι ‘φιλόπονος ἦν καὶ θεραπεύειν δυνάμενος
 καὶ ἰδιώτας καὶ βασιλεῖς, σώφρων ὢν καὶ τῶν ἡδονῶν ἁπασῶν κρείττων. γενόμενος γοῦν τῆς
 Ἑλλάδος σχεδὸν ἁπάσης κύριος ἐν οὐδεμιᾷ φανήσεται τῶν
 πόλεων οὔτε πρὸς τὰς ἀφροδισίους ἡδονὰς ὁρμήσας οὔτε μέθαις
 καὶ πότοις ἀκαίροις χρησάμενος.’

οὕτω δὲ παρὰ τοῖς ἀρχαίοις τὰ τῆς τρυφῆς καὶ τῆς
 πολυτελείας ἠσκεῖτο ὡς καὶ ΠΑΡΡΑΣΙΟΝ τὸν ζωγράφον πορφύραν
 ἀμπέχεσθαι, χρυσοῦν στέφανον ἐπὶ τῆς κεφαλῆς ἔχοντα, ὡς
 ἱστορεῖ Κλέαρχος ἐν τοῖς Βίοις ( FHG II 304 ).
 οὗτος γὰρ παρὰ μέλος ὑπὲρ τὴν γραφικὴν τρυφήσας λόγῳ τῆς
 ἀρετῆς ἀντελαμβάνετο καὶ ἐπέγραφεν τοῖς ὑπ’ αὐτοῦ
 ἐπιτελουμένοις ἔργοις· 
 ἁβροδίαιτος ἀνὴρ ἀρετήν τε σέβων τάδ’ ἔγραψεν. 
 καί τις ὑπεραλγήσας ἐπὶ τούτῳ παρέγραψεν
 ‘ῥαβδοδίαιτος ἀνήρ.’ ἐπέγραψεν δ’ ἐπὶ πολλῶν ἔργων αὐτοῦ
 καὶ τάδε ( fr. 1 PL II 320 B4 )· 
 ἁβροδίαιτος ἀνὴρ ἀρετήν τε σέβων τάδ’ ἔγραψεν 
 Παρράσιος κλεινῆς πατρίδος ἐξ Ἐφέσου. 
 οὐδὲ πατρὸς λαθόμην Εὐήνορος, ὅς ῥά μ’ ἔφυσε 
 γνήσιον, Ἑλλήνων πρῶτα φέροντα τέχνης. 
 ηὔχησε δ’ ἀνεμεσήτως ἐν τούτοις ( fr.
 2 )· 
 εἰ καὶ ἄπιστα κλύουσι, λέγω τάδε· φημὶ γὰρ ἤδη 
 τέχνης εὑρῆσθαι τέρματα τῆσδε σαφῆ 
 χειρὸς ὑφ’ ἡμετέρης· ἀνυπέρβλητος δὲ πέπηγεν 
 οὖρος. ἀμώμητον δ’ οὐδὲν ἔγεντο βροτοῖς. 
 ἀγωνιζόμενος δέ ποτε πρὸς καταδεέστερον ἐν Σάμῳ
 τὸν Αἴαντα καὶ ἡττηθείς,
 συναχθομένων αὐτῷ τῶν φίλων, ἔφη ὡς αὐτὸς μὲν ὀλίγον
 φροντίζοι, Αἴαντι δὲ συνάχθοιτο δεύτερον ἡττηθέντι. ἐφόρει
 δὲ ὑπὸ τρυφῆς πορφυρίδα καὶ στρόφιον λευκὸν ἐπὶ τῆς κεφαλῆς
 εἶχεν σκίπωνί τε ἐστηρίζετο χρυσᾶς ἕλικας ἐμπεπαισμένῳ
 χρυσοῖς τε ἀνασπαστοῖς ἐπέσφιγγε τῶν βλαυτῶν τοὺς
 ἀναγωγέας. ἀλλ’ οὐδὲ τὰ κατὰ τὴν τέχνην ἀηδῶς ἐποιεῖτο ἀλλὰ
 ῥᾳδίως, ὡς καὶ ᾄδειν γράφοντα, ὡς ἱστορεῖ Θεόφραστος ἐν τῷ
 περὶ Εὐδαιμονίας ( fr. 79 W ). τερατευόμενος δὲ
 ἔλεγεν, ὅτε τὸν ἐν Λίνδῳ Ἡρακλέα ἔγραφεν, ὡς ὄναρ αὐτῷ
 ἐπιφαινόμενος ὁ θεὸς σχηματίζοι αὑτὸν πρὸς τὴν τῆς γραφῆς
 ἐπιτηδειότητα. ὅθεν καὶ ἐπέγραψεν τῷ πίνακι ( fr.
 3 )· 
 οἷος δ’ ἐννύχιος φαντάζετο πολλάκι φοιτῶν 
 Παρρασίῳ δι’ ὕπνου, τοῖος ὅδ’ ἐστὶν ὁρᾶν.

καὶ φιλοσόφων δὲ αἱρέσεις ὅλαι τῆς περὶ τὴν τρυφὴν αἱρέσεως
 ἀντεποιήσαντο· καὶ ἥ γε Κυρηναικὴ καλουμένη ἀπ’ ΑΡΙΣΤΙΠΠΟΥ
 τοῦ Σωκρατικοῦ τὴν ἀρχὴν λαβοῦσα, ὃς ἀποδεξάμενος τὴν
 ἡδυπάθειαν ταύτην τέλος εἶναι ἔφη καὶ ἐν αὐτῇ τὴν
 εὐδαιμονίαν βεβλῆσθαι· καὶ μονόχρονον αὐτὴν εἶναι,
 παραπλησίως τοῖς ἀσώτοις οὔτε τὴν μνήμην τῶν γεγονυιῶν
 ἀπολαύσεων πρὸς αὑτὸν ἡγούμενος οὔτε τὴν ἐλπίδα τῶν
 ἐσομένων, ἀλλ’ ἑνὶ μόνῳ τὸ ἀγαθὸν κρίνων τῷ παρόντι, τὸ δὲ
 ἀπολελαυκέναι καὶ ἀπολαύσειν οὐδὲν νομίζων πρὸς αὑτόν, τὸ
 μὲν ὡς οὐκέτ’ ὄν, τὸ δὲ οὔπω καὶ ἄδηλον· ὁποῖον καὶ οἱ
 τρυφῶντες πάσχουσι τὸ παρὸν εὖ ποιεῖν ἀξιοῦντες. ὡμολόγησεν δ’ αὐτοῦ τῷ δόγματι καὶ ὁ
 βίος, ὃν ἐβίωσεν ἐν πάσῃ τρυφῇ καὶ πολυτελείᾳ μύρων καὶ
 ἐσθήτων καὶ γυναικῶν. Λαίδα γοῦν ἀναφανδὸν εἶχε τὴν ἑταίραν
 καὶ ταῖς Διονυσίου πολυτελείαις ἔχαιρεν καίτοι πολλάκις
 ἐνυβριζόμενος. Ἡγήσανδρος γοῦν φησιν ( FHG IV
 417 ) ὡς καὶ ἀδόξου ποτὲ κλισίας παρ’ αὐτῷ τυχὼν
 ἤνεγκεν ἐρωτήσαντός τε τοῦ Διονυσίου τί φαίνεται ἡ
 κατάκλισις πρὸς τὴν χθὲς ἔφησεν παραπλησίαν εἶναι. ‘ἐκείνη
 τε γάρ, ἔφησεν, ἀδοξεῖ τήμερον χωρισθεῖσα ἐμοῦ, χθὲς δὲ
 πασῶν ἦν ἐνδοξοτάτη δι’ ἡμᾶς, αὕτη τε τήμερον
 καὶ ἔνδοξος γέγονεν διὰ τὴν ἡμετέραν
 παρουσίαν, χθὲς δὲ ἠδόξει μὴ παρόντος ἐμοῦ.’ καὶ ἐν ἄλλοις
 δέ φησιν ὁ Ἡγήσανδρος ( ibid )· ‘Ἀρίστιππος
 ῥαινόμενος μὲν ὑπὸ τῶν τοῦ Διονυσίου θεραπόντων,
 σκωπτόμενος δ’ ἐπὶ τῷ ἀνέχεσθαι ὑπ’ Ἀντιφῶντος, ‘εἰ δ᾽
 ἁλιευόμενος ἐτύγχανον, ἔφη, καταλιπὼν τὴν ἐργασίαν ἂν
 ἀπῆλθον;’ διέτριβεν δ’ ὁ Ἀρίστιππος τὰ πολλὰ ἐν Αἰγίνῃ
 τρυφῶν· διὸ καὶ ὁ Ξενοφῶν ἐν τοῖς Ἀπομνημονεύμασί φησιν
 ( II 1 ) ὅτι πολλάκις ἐνουθέτει αὐτὸν ὁ
 Σωκράτης καὶ τὴν ἠθοποιίαν πλάσας τῆς Ἀρετῆς καὶ τῆς Ἡδονῆς
 εἰσῆγεν. ὁ δ’ Ἀρίστιππος ἐπὶ τῆς Λαίδος ἔλεγεν ‘ἔχω καὶ οὐκ
 ἔχομαι.’ καὶ παρὰ Διονυσίῳ διηνέχθη τισὶ περὶ τῆς ἐκλογῆς
 τῶν τριῶν γυναικῶν. καὶ μύροις ἐλούετο καὶ ἔφασκεν ὅτι
 ( Eur. Bacch. 317 )· 
 κἀν βακχεύμασιν 
 οὖσ’ ἥ γε σώφρων οὐ διαφθαρήσεται. 
 κωμῳδῶν δὲ αὐτὸν Ἄλεξις ἐν Γαλατείᾳ ποιεῖ τινα θεράποντα διηγούμενον περί τινος τῶν
 μαθητῶν τάδε ( II 311 K )· 
 ὁ δεσπότης οὑμὸς περὶ λόγους γάρ ποτε 
 διέτριψε μειρακίσκος ὢν καὶ φιλοσοφεῖν 
 ἐπέθετο. Κυρηναῖος ἦν ἐνταῦθά τις, 
 ὥς φασ᾽, Ἀρίστιππος, σοφιστὴς εὐφυής, 
 μᾶλλον δὲ πρωτεύων ἁπάντων τῶν τότε 
 ἀκολασίᾳ τε τῶν γεγονότων διαφέρων. 
 τούτῳ τάλαντον δοὺς μαθητὴς γίνεται 
 ὁ δεσπότης, καὶ τὴν τέχνην μὲν οὐ πάνυ 
 ἐξέμαθε, τὴν δ’ ἀρτηρίαν συνήρπασεν. 
 Ἀντιφάνης δ’ ἐν Ἀνταίῳ περὶ τῆς τῶν φιλοσόφων
 τρυφερότητος διαλεγόμενός φησιν ( II 23 K )·
 
 Α. ὦ ᾽τάν, κατανοεῖς τίς ποτ’ ἐστὶν οὑτοσὶ 
 ὁ γέρων; Β. ἀπὸ τῆς μὲν ὄψεως Ἑλληνικός· 
 λευκὴ χλανίς, φαιὸς χιτωνίσκος καλός, 
 πιλίδιον ἁπαλόν, εὔρυθμος βακτηρία, 
 βεβαία τράπεζα — τί μακρὰ δεῖ λέγειν; ὅλως 
 αὐτὴν ὁρᾶν γὰρ τὴν Ἀκαδημίαν δοκῶ.

Ἀριστόξενος δ’ ὁ μουσικὸς ἐν τῷ Ἀρχύτα Βίῳ ( FHG II
 276 ) ἀφι κέσθαι φ ησὶ παρὰ Διονυσίου τοῦ
 νεωτέρου πρεσβευτὰς πρὸς τὴν Ταραντίνων πόλιν, ἐν οἷς εἶναι
 καὶ ΠΟΛΥΑΡΧΟΝ τὸν ἡδυπαθῆ ἐπικαλούμενον, ἄνδρα περὶ τὰς
 σωματικὰς ἡδονὰς ἐσπουδακότα καὶ οὐ μόνον τῷ ἔργῳ ἀλλὰ καὶ
 τῷ λόγῳ. ὄντα δὲ γνώριμον τῷ Ἀρχύτᾳ καὶ φιλοσοφίας οὐ
 παντελῶς ἀλλότριον ἀπαντᾶν εἰς τὰ τεμένη
 καὶ συμπεριπατεῖν τοῖς περὶ τὸν Ἀρχύταν ἀκροώμενον τῶν
 λόγων. ἐμπεσούσης δέ ποτε ἀπορίας καὶ σκέψεως περί τε τῶν
 ἐπιθυμιῶν καὶ τὸ σύνολον περὶ τῶν σωματικῶν ἡδονῶν ἔφη ὁ
 Πολύαρχος· ‘ἐμοὶ μέν, ὦ ἄνδρες, πολλάκις ἤδη πέφηνεν
 ἐπισκοποῦντι κομιδῇ τὸ τῶν ἀρετῶν τούτων κατασκεύασμα καὶ
 πολὺ τῆς φύσεως ἀφεστηκὸς εἶναι. ἡ γὰρ φύσις ὅταν φθέγγηται
 τὴν ἑαυτῆς φωνήν, ἀκολουθεῖν κελεύει ταῖς ἡδοναῖς καὶ τοῦτό
 φησιν εἶναι νοῦν ἔχοντος· τὸ δὲ ἀντιτείνειν καὶ
 καταδουλοῦσθαι τὰς ἐπιθυμίας οὔτ’ ἔμφρονος οὔτε εὐτυχοῦς
 οὔτε ξυνιέντος εἶναι τίς ποτε ἐστὶν ἡ τῆς ἀνθρωπίνης φύσεως
 σύστασις. τεκμήριον δ’ ἰσχυρὸν εἶναι τὸ πάντας ἀνθρώπους,
 ὅταν ἐξουσίας ἐπιλάβωνται μέγεθος ἀξιόχρεων ἐχούσης, ἐπὶ
 τὰς σωματικὰς ἡδονὰς καταφέρεσθαι καὶ τοῦτο νομίζειν τέλος
 εἶναι τῆς ἐξουσίας, τὰ δὲ ἄλλα πάντα σχεδὸν ἁπλῶς εἰπεῖν ἐν
 παρέργου τίθεσθαι χώρᾳ. προφέρειν δ’ ἔξεστι νῦν μὲν τοὺς
 Περσῶν βασιλεῖς νῦν δὲ καὶ εἴ τίς που τυραννίδος
 ἀξιολόγου κύριος ὢν τυγχάνει· πρότερον δὲ τούς τε Λυδῶν καὶ
 τοὺς Μήδων καὶ ἔτι ἀνώτερον καὶ τοὺς Σύρων· οἷς οὐδὲν γένος
 ἡδονῆς ἀζήτητον γενέσθαι, ἀλλὰ καὶ δῶρα παρὰ τοῖς Πέρσαις
 προκεῖσθαι λέγεται τοῖς δυναμένοις ἐξευρίσκειν καινὴν
 ἡδονήν· καὶ μάλα ὀρθῶς. ταχὺ γὰρ ἡ ἀνθρωπίνη φύσις
 ἐμπίπλαται τῶν χρονιζουσῶν ἡδονῶν, κἂν ὦσιν σφόδρα
 διηκριβωμέναι· ὥστε ἐπεὶ μεγάλην ἔχει δύναμιν ἡ καινότης
 πρὸς τὸ μείζω φανῆναι τὴν ἡδονήν, οὐκ ὀλιγωρητέον οὖν ἀλλὰ πολλὴν ἐπιμέλειαν αὐτῆς
 ποιητέον. διὰ ταύτην δὲ τὴν αἰτίαν πολλὰ μὲν ἐξευρεθῆναι
 βρωμάτων εἴδη, πολλὰ δὲ πεμμάτων, πολλὰ δὲ θυμιαμάτων καὶ
 μύρων, πολλὰ δὲ ἱματίων καὶ στρωμάτων, καὶ ποτηρίων δὲ καὶ
 τῶν ἄλλων σκευῶν· πάντα γὰρ δὴ ταῦτα συμβάλλεσθαί τινας
 ἡδονάς, ὅταν ᾖ ἡ ὑποκειμένη ὕλη τῶν θαυμαζομένων ὑπὸ τῆς
 ἀνθρωπίνης φύσεως· ὃ δὴ πεπονθέναι δοκεῖ ὅ τε χρυσὸς καὶ
 ἄργυρος καὶ τὰ πολλὰ τῶν εὐοφθάλμων τε καὶ σπανίων, ὅσα καὶ
 κατὰ τὰς ἀπεργαζομένας τέχνας διηκριβωμένα φαίνεται.’

εἰπὼν δὲ τούτοις ἑξῆς τὰ περὶ τῆς θεραπείας τῆς τοῦ Περσῶν
 βασιλέως, οἵους καὶ ὅσους ἔχει θεραπευτῆρας, καὶ περὶ τῆς
 τῶν ἀφροδισίων αὐτοῦ χρήσεως καὶ τῆς περὶ τὸν χρῶτα αὐτοῦ
 ὀδμῆς καὶ τῆς εὐμορφίας καὶ τῆς ὁμιλίας καὶ περὶ τῶν
 θεωρημάτων καὶ τῶν ἀκροαμάτων, εὐδαιμονέστατον ἔφη κρῖναι
 τῶν νῦν τὸν τῶν Περσῶν βασιλέα· ‘πλεῖσται γάρ εἰσιν αὐτῷ
 καὶ τελειόταται παρεσκευασμέναι ἡδοναί. δεύτερον δέ, φησί,
 τὸν ἡμέτερον τύραννον θείη τις ἂν καίπερ πολὺ λειπόμενον.
 ἐκείνῳ μὲν γὰρ ἥ τε Ἀσία ὅλη χορηγεῖ ...., τὸ δὲ Διονυσίου
 χορηγεῖον παντελῶς ἂν εὐτελές τι φανείη πρὸς ἐκεῖνο
 συγκρινόμενον. ὅτι μὲν οὖν περιμάχητός ἐστιν ὁ τοιοῦτος
 βίος φανερὸν ἐκ τῶν συμβεβηκότων. Σύρους μὲν γὰρ Μῆδοι μετὰ
 τῶν μεγίστων κινδύνων ἀφείλοντο τὴν βασιλείαν οὐκ ἄλλου
 τινὸς ἕνεκα ἢ τοῦ κυριεῦσαι τῆς Σύρων ἐξουσίας, Μήδους δὲ
 Πέρσαι διὰ τὴν αὐτὴν αἰτίαν· αὕτη δ’ ἐστὶν ἡ τῶν σωματικῶν ἡδονῶν ἀπόλαυσις. οἱ δὲ
 νομοθέται ὁμαλίζειν βουληθέντες τὸ τῶν ἀνθρώπων γένος καὶ
 μηδένα τῶν πολιτῶν τρυφᾶν ἀνακῦψαι πεποιήκασι τὸ τῶν ἀρετῶν
 εἶδος· καὶ ἔγραψαν νόμους περὶ συναλλαγμάτων καὶ τῶν ἄλλων
 καὶ ὅσα ἐδόκει πρὸς τὴν πολιτικὴν κοινωνίαν
 ἀναγκαῖα εἶναι καὶ δὴ καὶ περὶ ἐσθῆτος καὶ τῆς λοιπῆς
 διαίτης, ὅπως ᾖ ὁμαλής. πολεμούντων οὖν τῶν νομοθετῶν τῷ
 τῆς πλεονεξίας γένει πρῶτον μὲν ὁ περὶ τὴν δικαιοσύνην
 ἔπαινος ηὐξήθη, καί πού τις καὶ ποιητὴς ἐφθέγξατο
 ( Eur. Melan. fr. 486 N )· 
 δικαιοσύνας τὸ χρύσεον πρόσωπον. 
 καὶ πάλιν ( Soph. fr. 11 N )· 
 τὸ χρύσεον ὄμμα τὸ τᾶς Δίκας. 
 ἀπεθεώθη δὲ καὶ αὐτὸ τὸ τῆς Δίκης ὄνομα· ὥστε παρ᾽
 ἐνίοις καὶ βωμοὺς καὶ θυσίας γίνεσθαι Δίκῃ. μετὰ ταύτην δὲ
 καὶ Σωφροσύνην καὶ Ἐγκράτειαν ἐπεισεκώμασαν καὶ πλεονεξίαν
 ἐκάλεσαν τὴν ἐν ἀπολαύσεσιν ὑπεροχήν· ὥστε τὸν πειθαρχοῦντα
 τοῖς νόμοις καὶ τῇ τῶν πολλῶν φήμῃ μετριάζειν περὶ τὰς
 σωματικὰς ἡδονάς.’

καὶ Δοῦρις δέ φησιν ἐν τῇ κγʹ τῶν Ἱστοριῶν
 ( FHG II 477 ) ὡς ἦν τὸ παλαιὸν τοῖς
 δυνάσταις ἐπιθυμία τῆς μέθης. διὸ ποιεῖν τὸν Ὅμηρον τῷ
 ΑΓΑΜΕΜΝΟΝΙ λοιδορούμενον τὸν Ἀχιλλέα καὶ λέγοντα· 
 Il. 1.225 
 
 οἰνοβαρές, κυνὸς ὄμματ’ ἔχων. 
 
 καὶ τὸν θάνατον δ’ ἀποσημαίνων τοῦ βασιλέως φησίν
 ( Od. 11.418 )· 
 
 ὡς ἀμφὶ κρητῆρα τραπέζας τε πληθούσας 
 κείμεθα, 
 δεικνύων καὶ τὸν θάνατον αὐτοῦ παρ’ αὐταῖς ταῖς
 ἐπιθυμίαις τῆς μέθης γενόμενον. 
 φιλήδονος ἦν καὶ ΣΠΕΥΣΙΠΠΟΣ ὁ Πλάτωνος συγγενὴς καὶ
 διάδοχος τῆς σχολῆς. Διονύσιος γοῦν ὁ τῆς Σικελίας τύραννος
 ἐν τῇ πρὸς αὐτὸν Ἐπιστολῇ κατὰ τῆς φιληδονίας αὐτοῦ εἰπὼν
 καὶ φιλαργυρίαν αὐτῷ ὀνειδίζει καὶ τὸν Λασθενείας τῆς
 Ἀρκαδικῆς ἔρωτα, ἥτις καὶ Πλάτωνος ἠκηκόει.

οὐ μόνος δ’ Ἀρίστιππος καὶ οἱ ἀπ’ αὐτοῦ τὴν κατὰ κίνησιν
 ἡδονὴν ἠσπάζοντο, ἀλλὰ καὶ ΕΠΙΚΟΥΡΟΣ καὶ οἱ ἀπὸ τούτου. καὶ
 ἵνα μὴ τοὺς καταιγισμοὺς λέγω καὶ τὰ ἐπεντρώματα, ἅπερ
 πολλάκις προφέρεται ὁ Ἐπίκουρος ( fr. 413 Us ),
 καὶ τοὺς γαργαλισμοὺς καὶ τὰ νύγματα, ἃ ἐν τῷ περὶ Τέλους
 εἴρηκεν, τούτων μνηθήσομαι. φησὶν γάρ ( fr.
 67 )· ‘οὐ γὰρ ἔγωγε δύναμαι νοῆσαι τἀγαθὸν ἀφαιρῶν
 μὲν τὰς διὰ χυλῶν ἡδονάς, ἀφαιρῶν δὲ τὰς δι’ ἀφροδισίων,
 ἀφαιρῶν δὲ τὰς δι’ ἀκροαμάτων, ἀφαιρῶν δὲ καὶ τὰς διὰ
 μορφῆς κατ’ ὄψιν ἡδείας κινήσεις.’ καὶ Μητρόδωρος ἐν ταῖς
 Ἐπιστολαῖς φησιν ( fr. 6 Duening )· ‘περὶ
 γαστέρα, ὦ φυσιολόγε Τιμόκρατες, περὶ γαστέρα ὁ κατὰ φύσιν
 βαδίζων λόγος τὴν ἅπασαν ἔχει σπουδήν.’ καὶ ὁ Ἐπίκουρος δέ
 φησιν ( fr. 409 )· ‘ἀρχὴ καὶ ῥίζα παντὸς ἀγαθοῦ
 ἡ τῆς γαστρὸς ἡδονή· καὶ τὰ σοφὰ καὶ τὰ περισσὰ
 ἐπὶ ταύτην ἔχει τὴν ἀναφοράν.’ κἀν τῷ
 περὶ Τέλους δὲ πάλιν φησίν ( fr. 70 )· ‘τιμητέον
 τὸ καλὸν καὶ τὰς ἀρετὰς καὶ τὰ τοιουτότροπα, ἐὰν ἡδονὴν
 παρασκευάζῃ· ἐὰν δὲ μὴ παρασκευάζῃ, χαίρειν ἐατέον,’ σαφῶς
 ὑπουργὸν ἐν τούτοις ποιῶν τὴν ἀρετὴν τῆς ἡδονῆς καὶ
 θεραπαίνης τάξιν ἐπέχουσαν. κἀν ἄλλοις δέ φησιν ( fr.
 512 )· ‘προσπτύω τῷ καλῷ καὶ τοῖς κενῶς αὐτὸ
 θαυμάζουσιν, ὅταν μηδεμίαν ἡδονὴν ποιῇ.’

καλῶς ἄρα ποιοῦντες Ῥωμαῖοι οἱ πάντα ἄριστοι Ἄλκιον καὶ
 Φιλίσκον τοὺς Ἐπικουρείους ἐξέβαλον τῆς πόλεως, Λευκίου τοῦ
 Ποστουμίου ὑπατεύοντος, δι’ ἃς εἰσηγοῦντο ἡδονάς. ὁμοίως δὲ
 καὶ Μεσσήνιοι κατὰ ψήφισμα ἐξέωσαν τοὺς Ἐπικουρείους,
 Ἀντίοχος δὲ ὁ βασιλεὺς καὶ πάντας τοὺς φιλοσόφους τῆς αὑτοῦ
 βασιλείας, γράψας τάδε· ‘βασιλεὺς Ἀντίοχος Φανίᾳ. ἐγράψαμεν
 ὑμῖν καὶ πρότερον ὅπως μηδεὶς ᾖ φιλόσοφος ἐν τῇ πόλει μηδ᾽
 ἐν τῇ χώρᾳ. πυνθανόμεθα δὲ οὐκ ὀλίγους εἶναι καὶ τοὺς νέους
 λυμαίνεσθαι διὰ τὸ μηθὲν πεποιηκέναι ὑμᾶς ὧν ἐγράψαμεν περὶ
 τούτων. ὡς ἂν οὖν λάβῃς τὴν ἐπιστολήν, σύνταξον κήρυγμα
 ποιήσασθαι ὅπως οἱ μὲν φιλόσοφοι πάντες ἀπαλλάξονται ἐκ τῶν
 τόπων ἤδη, τῶν δὲ νεανίσκων ὅσοι ἂν ἁλίσκωνται πρὸς τούτοις
 γινόμενοι διότι κρεμήσονται, καὶ οἱ πατέρες
 αὐτῶν ἐν αἰτίαις ἔσονται ταῖς μεγίσταις· καὶ μὴ ἄλλως
 γένηται.’ 
 τῆς δ’ ἡδονῆς πρὸ Ἐπικούρου εἰσηγητὴς ἐγένετο Σοφοκλῆς ὁ
 ποιητὴς ἐν Ἀντιγόνῃ τοιαῦτα εἰπών ( 1165 )· 
 
 τὰς γὰρ ἡδονὰς 
 ὅταν προδῶσιν ἄνδρες, οὐ τίθημ’ ἐγὼ 
 ζῆν τοῦτον, ἀλλ’ ἔμψυχον ἡγοῦμαι νεκρόν. 
 πλούτει τε γὰρ κατ’ οἶκον, εἰ βούλει, μέγα 
 καὶ ζῆ τύραννον σχῆμ’ ἔχων· ἐὰν δ’ ἀπῇ 
 τούτων τὸ χαίρειν, τἄλλ’ ἐγὼ καπνοῦ σκιᾶς 
 οὐκ ἂν πριαίμην ἀνδρὶ πρὸς τὴν ἡδονήν.

καὶ ΛΥΚΩΝ δὲ ὁ περιπατητικός, ὥς φησιν Ἀντίγονος ὁ
 Καρύστιος ( p. 84 Wil ), κατ’ ἀρχὰς ἐπιδημήσας
 παιδείας ἕνεκα ταῖς Ἀθήναις περὶ συμβολικοῦ κώθωνος καὶ
 πόσον ἑκάστη τῶν ἑταιρουσῶν ἐπράττετο μίσθωμα ἀκριβῶς
 ἠπίστατο. ὕστερον δὲ καὶ τοῦ περιπάτου προστὰς ἐδείπνιζε
 τοὺς φίλους ἀλαζονείᾳ καὶ πολυτελείᾳ πολλῇ χρώμενος. χωρὶς
 γὰρ τῶν παραλαμβανομένων εἰς αὐτὰ ἀκροαμάτων καὶ
 ἀργυρωμάτων καὶ στρωμνῆς ἡ λοιπὴ παρασκευὴ καὶ ἡ τῶν
 δείπνων περιεργία καὶ ὁ τῶν τραπεζοποιῶν καὶ μαγείρων ὄχλος
 τοσοῦτος ἦν ὥστε πολλοὺς ὀρρωδεῖν καὶ βουλομένους προσιέναι
 πρὸς τὴν διατριβὴν ἀνακόπτεσθαι, καὶ καθάπερ εἰς
 πολίτευμα πονηρὸν καὶ χορηγιῶν καὶ λειτουργιῶν πλῆρες
 εὐλαβουμένους προσάγειν. ἔδει γὰρ ἄρξαι τε τὴν νομιζομένην
 ἐν τῷ περιπάτῳ ἀρχὴν (αὕτη δ’ ἦν ἐπὶ τῆς εὐκοσμίας τῶν
 ἐπιχειρούντων) τριάκονθ’ ἡμέρας, εἶτα τῇ ἕνῃ καὶ νέᾳ
 λαβόντα ἀφ’ ἑκάστου τῶν ἐπιχειρούντων ἐννέα ὀβολοὺς
 ὑποδέξασθαι μὴ μόνον αὐτοὺς τοὺς τὴν συμβολὴν
 εἰσενεγκόντας, ἀλλὰ καὶ οὓς παρακαλέσειεν ὁ Λύκων, ἔτι δὲ
 καὶ τοὺς ἐπιμελῶς συναντῶντας τῶν
 πρεσβυτέρων εἰς τὴν σχολήν, ὥστε γίνεσθαι μηδὲ εἰς τὸν
 μυρισμὸν καὶ τοὺς στεφάνους ἱκανὸν τὸ ἐκλεγόμενον ἀργύριον·
 ἱεροποιῆσαί τε καὶ τῶν Μουσείων ἐπιμελητὴν γενέσθαι. ἃ δὴ
 πάντα ἐφαίνετο λόγου μὲν ἀλλότρια καὶ φιλοσοφίας εἶναι,
 τρυφῆς δὲ καὶ περιστάσεως οἰκειότερα. καὶ γὰρ εἰ παρίεντό
 τινες τῶν μὴ δυναμένων εἰς ταῦτα ἀναλίσκειν ἀπὸ βραχείας
 καὶ τῆς τυχούσης ὁρμώμενοι χορηγίας, ὅ γ’ ἐθισμὸς ἱκανῶς ἦν
 ἄτοπος. οὐ γὰρ ἵνα συρρυέντες ἐπὶ τὸ αὐτὸ τῆς ἕως ὄρθρου
 γενομένης τραπέζης ἀπολαύσωσιν ἢ χάριν ἐξοινίας ἐποιήσαντο
 τὰς συνόδους ταύτας οἱ περὶ Πλάτωνα καὶ Σπεύσιππον, ἀλλ᾽
 ἵνα φαίνωνται καὶ τὸ θεῖον τιμῶντες καὶ μουσικῶς ἀλλήλοις
 συμπεριφερόμενοι, καὶ τὸ πλεῖστον ἕνεκεν ἀνέσεως καὶ
 φιλολογίας. ἃ δὴ πάντα γέγονεν δεύτερα παρὰ τοῖς ὕστερον
 τῶν τε χλανίδων καὶ τῆς πολυτελείας τῆς εἰρημένης· οὐ γὰρ
 ἔγωγε τοὺς λοιποὺς ὑπεξαιροῦμαι. ὁ δὲ Λύκων ὑπ’ ἀλαζονείας
 καὶ ἐν τῷ ἐπιφανεστάτῳ τῆς πόλεως τόπῳ ἐν τῇ Κόνωνος οἰκίᾳ
 εἶχεν εἰκοσίκλινον οἶκον, ὃς ἦν ἐπιτήδειος αὐτῷ πρὸς τὰς
 ὑποδοχάς. ἦν δὲ ὁ Λύκων καὶ σφαιριστὴς ἀγαθὸς καὶ
 ἐπιδέξιος.’

περὶ δὲ ΑΝΑΞΑΡΧΟΥ Κλέαρχος ὁ Σολεὺς ἐν πέμπτῳ Βίων
 ( FHG II 308 ) οὕτω γράφει· τῷ εὐδαιμονικῷ
 καλουμένῳ Ἀναξάρχῳ διὰ τὴν τῶν χορηγησάντων ἄγνοιαν
 περιπεσούσης ἐξουσίας γυμνὴ μὲν ᾠνοχόει παιδίσκη πρόσηβος ἡ
 προκριθεῖσα διαφέρειν ὥρᾳ τῶν ἄλλων,
 ἀνασύρουσα πρὸς ἀλήθειαν τὴν τῶν οὕτως αὐτῇ χρωμένων
 ἀκρασίαν. ὁ δὲ σιτοποιὸς χειρῖδας ἔχων καὶ περὶ τῷ στόματι
 κημὸν ἔτριβε τὸ σταῖς, ἵνα μήτε ἱδρὼς ἐπιρρέοι μήτε τοῖς
 φυράμασιν ὁ τρίβων ἐμπνέοι.’ διὸ πρεπόντως ἄν τις εἴποι τῷ
 σοφῷ τούτῳ φιλοσόφῳ τὰ ἐκ τοῦ Ἀναξίλα Λυροποιοῦ ( II
 268 K )· 
 ξανθοῖς τε μύροις χρῶτα λιπαίνων, 
 χλανίδας θ’ ἕλκων, βλαύτας σύρων, 
 βολβοὺς τρώγων, τυροὺς κάπτων, 
 ᾤ’ ἐκλάπτων, κήρυκας ἔχων, 
 Χῖον πίνων, καὶ πρὸς τούτοις 
 ἐν σκυταρίοις ῥαπτοῖσι φορῶν 
 Ἐφεσήια γράμματα καλά.

πόσῳ γὰρ τούτων βελτίων Γοργίας ὁ Λεοντῖνος, περὶ οὗ φησιν
 ὁ αὐτὸς Κλέαρχος ἐν τῷ ὀγδόῳ τῶν Βίων ( FHG II
 308 ), ὅτι διὰ τὸ σωφρόνως ζῆν σχεδὸν
 ρʹ ἔτη τῷ φρονεῖν συνεβίωσεν. καὶ ἐπεί τις
 αὐτὸν ἤρετο τίνι διαίτῃ χρώμενος οὕτως ἐμμελῶς καὶ μετὰ
 αἰσθήσεως τοσοῦτον χρόνον ζήσειεν, ‘οὐδὲν πώποτε, εἶπεν,
 ἡδονῆς ἕνεκεν πράξας.’ Δημήτριος δὲ ὁ Βυζάντιος ἐν τετάρτῳ
 περὶ Ποιημάτων ‘Γοργίας, φησίν, ὁ Λεοντῖνος ἐρωτηθεὶς τί
 αὐτῷ γέγονεν αἴτιον τοῦ βιῶσαι πλείω τῶν ρʹ 
 ἐτῶν, ἔφη ‘τὸ μηθὲν πώποτε ἑτέρου ἕνεκεν πεποιηκέναι.’ Ὦχος
 δὲ πολλῷ χρόνῳ τὴν βασιλείαν καὶ τὴν λοιπὴν περὶ τὸν βίον
 χορηγίαν διαρκῆ κτησάμενος, ὡς τελευτῶντος ἠρώτησεν ὁ
 πρεσβύτατος τῶν υἱῶν τί πράσσων τοσαῦτ᾽
 ἔτη διαφυλάξειεν τὴν βασιλείαν, ἵνα καὶ αὐτὸς τοῦτο
 μιμοῖτο, ‘τὰ δίκαια πράττων, εἶπε, πρὸς ἅπαντας ἀνθρώπους
 καὶ θεούς.’ Καρύστιος δ’ ὁ Περγαμηνὸς ἐν Ἱστορικοῖς
 Ὑπομνήμασιν ( FHG IV 357 ) ‘Κηφισόδωρος, φησίν,
 ὁ Θηβαῖος ( FHG II 85 ) Πολύδωρον τὸν Τήιον
 ἰατρὸν Ἀντιπάρῳ συσσιτεῖν ψιλοτάπιδα ἔχοντι κρικωτὴν
 καθάπερ τοὺς στρωματεῖς εὐτελῆ, ἐφ’ ἧς κατακεῖσθαι, κάδους
 δὲ χαλκοῦς καὶ ποτήρια ὀλίγα· γεγονέναι γὰρ ὀλιγοδίαιτον
 καὶ τρυφῆς ἀλλότριον.’

ΤΙΘΩΝΟΝ δ’ ἀπὸ τῆς ἕω μέχρι δυσμῶν κοιμώμενον μόλις
 αἱ ἐπιθυμίαι πρὸς ἑσπέραν ἐπήγειρον· ὅθεν Ἠοῖ
 συγκοιμᾶσθαι λεχθεὶς διὰ τὸ ταῖς ἐπιθυμίαις ἐμπεπλέχθαι
 ..... ἐπὶ τῷ γήρᾳ καθεῖρκται, κρεμαστὸς ὢν πρὸς ἀλήθειαν ἐκ
 τούτων. καὶ ΜΕΛΑΝΘΙΟΣ δὲ τὸν αὑτοῦ τράχηλον κατατείνων
 ἀπήγχετο ἐκ τῶν ἀπολαύσεων, κνισότερος ὢν τοῦ Ὀδυσσέως
 Μελανθίου. πολλοὶ δὲ καὶ ἄλλοι πᾶν τὸ σῶμα διεστράφησαν διὰ
 τὰς ἀκαίρους ἡδονάς, οἳ δὲ καὶ εἰς πάχος σώματος ἐπέδωκαν,
 ἄλλοι δὲ καὶ εἰς ἀναισθησίαν διὰ πολλὴν τρυφήν. Νύμφις γοῦν
 ὁ Ἡρακλεώτης ἐν τῷ ιβʹ περὶ Ἡρακλείας ( FHG
 III 15 ) ‘ΔΙΟΝΥΣΙΟΣ, φησίν, ὁ Κλεάρχου τοῦ πρώτου
 τυραννήσαντος ἐν Ἡρακλείᾳ υἱὸς καὶ αὐτὸς τῆς πατρίδος
 τυραννήσας ὑπὸ τρυφῆς καὶ τῆς καθ’ ἡμέραν ἀδηφαγίας ἔλαθεν
 ὑπερσαρκήσας, ὥστε διὰ τὸ πάχος ἐν
 δυσπνοίᾳ αὐτὸν συσχεθῆναι καὶ πνιγμῷ. διὸ συνέταξαν οἱ
 ἰατροὶ κατασκευάσαι βελόνας λεπτὰς τῷ μήκει διαφερούσας, ἃς
 διὰ τῶν πλευρῶν καὶ τῆς κοιλίας διωθεῖν, ὅταν εἰς ὕπνον
 τύχῃ βαθύτερον ἐμπεσών. μέχρι μὲν οὖν τινος ὑπὸ τῆς
 πεπωρωμένης ἐκ τοῦ στέατος σαρκὸς οὐκ ἐνεποίει τὴν
 αἴσθησιν· εἰ δὲ πρὸς τὸν καθαρὸν τόπον ἡ βελόνη διελθοῦσα
 ἔθιγεν, τότε διηγείρετο. τοὺς δὲ χρηματισμοὺς ἐποιεῖτο τοῖς
 βουλομένοις προτιθέμενος κιβωτὸν τοῦ σώματος, ἵνα τὰ μὲν
 λοιπὰ μέρη κρύπτοι, τὸ δὲ πρόσωπον μόνον ὑπερέχων
 διαλέγοιτο τοῖς ἀπαντῶσιν. μνημονεύει δ’ αὐτοῦ Μένανδρος
 ἥκιστά γ’ ὢν λοίδορος ἐν τοῖς Ἁλιεῦσιν, τὸν μῦθον
 ὑποστησάμενος ὑπέρ τινων φυγάδων ἐξ Ἡρακλείας ( fr. 21
 K )· 
 παχὺς γὰρ ὗς ἔκειτ’ ἐπὶ στόμα. 
 καὶ πάλιν ( fr. 22 )· 
 ἐτρύφησεν, ὥστε μὴ πολὺν τρυφᾶν χρόνον. 
 καὶ ἔτι ( fr. 23 )· 
 ἴδιον ἐπιθυμῶν, μόνος μοι θάνατος οὗτος φαίνεται 
 εὐθάνατος, ἔχοντα πολλὰς χολλάδας κεῖσθαι παχὺν 
 ὕπτιον, μόλις λαλοῦντα καὶ τὸ πνεῦμ’ ἔχοντ’ ἄνω, 
 ἐσθίοντα καὶ λέγοντα ‘σήπομ’ ὑπὸ τῆς ἡδονῆς.’ 
 ἀπέθανεν δὲ βιώσας ἔτη πέντε πρὸς τοῖς πεντήκοντα,
 ὧν ἐτυράννησεν τρία καὶ τριάκοντα, ἁπάντων τῶν πρὸ αὐτοῦ
 τυράννων πρᾳότητι καὶ ἐπιεικείᾳ διενηνοχώς.’

τοιοῦτος ἐγεγόνει καὶ ΠΤΟΛΕΜΑΙΟΣ ὁ ἕβδομος Αἰγύπτου
 βασιλεύσας, ὁ αὑτὸν μὲν Εὐεργέτην ἀνακηρύττων, ὑπὸ δὲ
 Ἀλεξανδρέων Κακεργέτης ὀνομαζόμενος. Ποσειδώνιος γοῦν ὁ
 στωικός, συναποδημήσας Σκιπίωνι τῷ Ἀφρικανῷ κληθέντι εἰς
 Ἀλεξάνδρειαν καὶ θεασάμενος αὐτόν, γράφει ἐν ἑβδόμῃ τῶν
 Ἱστοριῶν οὕτως ( FHG III 255 )· ‘διὰ δὲ τρυφὴν
 διέφθαρτο τὸ σῶμα ὑπὸ παχύτητος καὶ γαστρὸς μεγέθους, ἣν
 δυσπερίληπτον εἶναι συνέβαινεν· ἐφ’ ἧς χιτωνίσκον ἐνδεδυκὼς
 ποδήρη μέχρι τῶν καρπῶν χειρῖδας ἔχοντα περιῄει ·
 προῄει δὲ οὐδέποτε πεζός, εἰ μὴ διὰ Σκιπίωνα.’ ὅτι δὲ
 τρυφῆς οὐκ ἦν ἀλλότριος ὁ βασιλεὺς οὗτος, αὐτὸς περὶ ἑαυτοῦ
 μαρτυρεῖ ἐν τῷ ὀγδόῳ τῶν Ὑπομνημάτων διηγούμενος ὅπως τε
 ἱερεὺς ἐγένετο τοῦ ἐν Κυρήνῃ Ἀπόλλωνος καὶ ὅπως δεῖπνον
 παρεσκεύασε τοῖς πρὸ αὐτοῦ γενομένοις ἱερεῦσι, γράφων οὕτως
 ( ib. 187 )· Ἀρτεμίτια μεγίστη
 ἑορτὴ ἐν Κυρήνῃ ἑορτή, ἐν ᾗ ὁ ἱερεὺς τοῦ
 Ἀπόλλωνος (ἐνιαύσιος δ’ ἐστι) δειπνίζει τοὺς πρὸ αὐτοῦ
 ἱερευσαμένους καὶ παρατίθησιν ἑκάστῳ τρυβλίον· τοῦτο δ᾽
 ἐστὶ κεραμεοῦν ἄγγος ἐπιδεχόμενον ὡς εἴκοσι ἀρτάβας, ἐν ᾧ
 πολλὰ μὲν τῶν ἀγριμαίων ἔγκειται πεπονημένα, πολλὰ δ’ ἐστὶ
 καὶ τῶν ἡμέρων ὀρνίθων, ἔτι δὲ θαλαττίων ἰχθύων ταρίχου τε
 ξενικοῦ πλείονα γένη· πολλάκις δέ τινες καὶ κιθάριον
 ἀκολουθίσκον προσδιδόασιν. ἡμεῖς δὲ περιείλομεν τὰ τοιαῦτα·
 φιάλας δ’ ὁλαργύρους κατασκευάσαντες,
 τὸ τίμημα ἔχουσαν ἑκάστην ἧς προειρήκαμεν δαπάνης, ἵππον τε
 κατεσκευασμένον σὺν ἱπποκόμῳ καὶ φαλάροις διαχρύσοις
 ἐδώκαμεν καὶ παρεκαλέσαμεν ἕκαστον ἐπὶ αὐτοῦ καθεσθέντα
 οἴκαδ’ ἀπιέναι.’ εἰς πάχος δ’ ἐπεδεδώκει καὶ ὁ υἱὸς αὐτοῦ
 ΑΛΕΞΑΝΔΡΟΣ, ὁ τὴν ἑαυτοῦ μητέρα ἀποκτείνας συμβασιλεύουσαν
 αὐτῷ. φησὶ γοῦν περὶ αὐτοῦ Ποσειδώνιος ἐν τῇ ἑβδόμῃ καὶ
 τεσσαρακοστῇ τῶν Ἱστοριῶν οὕτως ( ib. 265 )· ‘ὁ
 δὲ τῆς Αἰγύπτου δυνάστης μισούμενος μὲν ὑπὸ τῶν ὄχλων,
 κολακευόμενος δ’ ὑπὸ τῶν περὶ αὐτόν, ἐν πολλῇ δὲ τρυφῇ ζῶν,
 οὐδὲ περιπατεῖν οἷός τε ἦν, εἰ μὴ δυσὶν ἐπαπερειδόμενος
 ἐπορεύετο . εἰς δὲ τὰς ἐν τοῖς συμποσίοις
 ὀρχήσεις ἀπὸ μετεώρων κλινῶν καθαλλόμενος ἀνυπόδητος
 συντονωτέρας αὐτὰς τῶν ἠσκηκότων ἐποιεῖτο.’

Ἀγαθαρχίδης δ’ ἐν τῇ ἑκκαιδεκάτῃ Εὐρωπιακῶν ( FHG III
 192 ) ΜΑΓΑΝ φησὶ τὸν Κυρήνης βασιλεύσαντα ἔτη
 πεντήκοντα ἀπολέμητον γενόμενον καὶ τρυφῶντα κατάσαρκον
 γενέσθαι ἐκτόπως τοῖς ὄγκοις κατὰ τὸν ἔσχατον καιρὸν καὶ
 ὑπὸ τοῦ πάχους ἀποπνιγῆναι δι’ ἀργίαν σώματος καὶ τῷ
 προσφέρεσθαι πλῆθος τροφῆς. παρὰ δὲ Λακεδαιμονίοις ὁ αὐτὸς
 ἱστορεῖ διὰ τῆς ἑβδόμης καὶ εἰκοστῆς ( ib. 193 )
 οὐ τῆς τυχούσης ἀδοξίας νομίζεσθαι, εἴ τις ἦν ἢ
 τὸ σχῆμα ἀνανδρότερον ἔχων ἢ τὸν ὄγκον τοῦ σώματος προπετῆ
 ἐφαίνετο, γυμνῶν κατὰ δέκα ἡμέρας παρισταμένων τοῖς ἐφόροις
 τῶν νέων. κἀφεώρων δ’ οἱ ἔφοροι καὶ καθ’ ἑκάστην ἡμέραν καὶ τὰ περὶ τὴν ἔνδυσιν καὶ τὴν
 στρωμὴν τῶν νέων· εἰκότως. καὶ γὰρ ὀψοποιοὶ ἦσαν παρὰ
 Λακεδαιμονίοις κρέως σκευασίας, ἄλλου δ’ οὐδενός. κἀν τῇ δὲ
 ἑβδόμῃ καὶ εἰκοστῇ ὁ Ἀγαθαρχίδης ἔφη ( ibid ) ὡς
 Λακεδαιμόνιοι ΝΑΥΚΛΕΙΔΗΝ τὸν Πολυβιάδου παντελῶς
 ὑπερσαρκοῦντα τῷ σώματι καὶ παχὺν διὰ τρυφὴν γενόμενον
 καταβιβάσαντες εἰς μέσην τὴν ἐκκλησίαν καὶ Λυσάνδρου πολλὰ
 ὀνειδίσαντος ἐν τῷ κοινῷ ὡς τρυφῶντι παρ’ ὀλίγον ἐξέβαλον
 ἐκ τῆς πόλεως, ἀπειλήσαντες τοῦτο ποιήσειν, εἰ μὴ τὸν βίον
 ἐπανορθώσοιτο· εἰπόντος τοῦ Λυσάνδρου ὅτι καὶ Ἀγησίλαος,
 ὅτε διέτριβεν περὶ τὸν Ἑλλήσποντον πολεμῶν τοῖς βαρβάροις,
 ὁρῶν τοὺς Ἀσιαγενεῖς ταῖς μὲν στολαῖς πολυτελῶς ἠσκημένους,
 τοῖς σώμασιν δ’ οὕτως ἀχρείους ὄντας, γυμνοὺς πάντας
 ἐκέλευσε τοὺς ἁλισκομένους ἐπὶ τὸν κήρυκα ἄγειν καὶ χωρὶς
 πωλεῖν τὸν τούτων ἱματισμόν, ὅπως οἱ σύμμαχοι γιγνώσκοντες
 διότι πρὸς μὲν ἆθλα μεγάλα, πρὸς δ’ ἄνδρας εὐτελεῖς ὁ ἀγὼν
 συνέστηκε, προθυμότερον ταῖς ψυχαῖς ὁρμῶσιν ἐπὶ τοὺς
 ἐναντίους. καὶ ΠΥΘΩΝ δ’ ὁ Βυζάντιος ῥήτωρ, ὡς Λέων ἱστορεῖ
 ὁ πολίτης αὐτοῦ ( FHG II 329 ), πάνυ ἦν παχὺς τὸ
 σῶμα· καί Βυζαντίοις ποτε στασιάζουσι πρὸς
 ἀλλήλους τοῖς πολίταις παρακαλῶν εἰς φιλίαν ἔλεγεν· ‘ὁρᾶτέ
 με, ἄνδρες πολῖται, οἷός εἰμι τὸ σῶμα· ἀλλὰ καὶ γυναῖκα ἔχω
 πολλῷ ἐμοῦ παχυτέραν. ὅταν οὖν ὁμονοῶμεν, καὶ τὸ τυχὸν ἡμᾶς
 σκιμπόδιον δέχεται· ἐὰν δὲ στασιάσωμεν, οὐδὲ ἡ σύμπασα
 οἰκία.’

πόσῳ οὖν κάλλιόν ἐστιν, ἀγαθὲ Τιμόκρατες, πενόμενον εἶναι λεπτότερον ὧν καταλέγει Ἕρμιππος ἐν
 Κέρκωψιν ἢ ὑπερπλουτοῦντας τῷ Ταναγραίῳ κήτει ἐοικέναι,
 καθάπερ οἱ προειρημένοι ἄνδρες. φησὶ δ’ οὕτως ὁ Ἕρμιππος
 πρὸς τὸν Διόνυσον τὸν λόγον ποιούμενος ( I 233
 K )· 
 νῦν οἱ γὰρ πενόμενοι 
 ἀνάπηρά σοι θύουσιν ἤδη βούδια, 
 Λεωτροφίδου λεπτότερα καὶ Θουμάντιδος. 
 καὶ Ἀριστοφάνης δ’ ἐν Γηρυτάδῃ λεπτοὺς τούσδε
 καταλέγει, οὓς καὶ πρέσβεις ὑπὸ τῶν ποιητῶν φησιν εἰς Ἅιδου
 πέμπεσθαι πρὸς τοὺς ἐκεῖ ποιητὰς λέγων οὑτωσί ( I 428
 K )· 
 καὶ τίς νεκρῶν κευθμῶνα καὶ σκότου πύλας ( Eur.
 Hec. 1 ) 
 ἔτλη κατελθεῖν; Β. ἕνα γὰρ ἀφ’ ἑκάστης τέχνης 
 εἱλόμεθα κοινῇ γενομένης ἐκκλησίας, 
 οὓς ᾖσμεν ὄντας ᾁδοφοίτας καὶ θαμὰ 
 ἐκεῖσε φιλοχωροῦντας. Α. εἰσὶ γάρ τινες 
 ἄνδρες παρ’ ὑμῖν ᾁδοφοῖται; Β. νὴ Δία 
 μάλιστά γ᾽, ὥσπερ Θρᾳκοφοῖται. πάντ’ ἔχεις. 
 Α. καὶ τίνες ἂν εἶεν; Β. πρῶτα μὲν Σαννυρίων 
 ἀπὸ τῶν τρυγῳδῶν, ἀπὸ δὲ τῶν τραγικῶν χορῶν 
 Μέλητος, ἀπὸ δὲ τῶν κυκλίων Κινησίας. 
 εἶθ’ ἑξῆς φησιν· 
 
 ὡς σφόδρ’ ἐπὶ λεπτῶν ἐλπίδων ὠχεῖσθ’ ἄρα· 
 τούτους γάρ, ἢν πολλῷ ξυνέλθῃ, ξυλλαβὼν 
 ὁ τῆς διαρροίας ποταμὸς οἰχήσεται. 
 περὶ δὲ τοῦ Σαννυρίωνος καὶ Στράττις ἐν Ψυχασταῖς
 φησιν ( I 727 K )· 
 Σαννυρίωνος σκυτίνην ἐπικουρίαν. 
 περὶ δὲ Μελήτου αὐτὸς ὁ Σαννυρίων ἐν Γέλωτι λέγει
 οὕτως ( ib. 793 )· 
 Μέλητον τὸν ἀπὸ Ληναίου νεκρόν.

ἦν δ’ ὄντως λεπτότατος καὶ μακρότατος ὁ ΚΙΝΗΣΙΑΣ, εἰς ὃν
 καὶ ὅλον δρᾶμα γέγραφεν Στράττις ( ib. 716 ),
 Φθιώτην Ἀχιλλέα αὐτὸν καλῶν διὰ τὸ ἐν τῇ αὑτοῦ ποιήσει
 συνεχῶς τὸ Φθιῶτα λέγειν· παίζων οὖν εἰς τὴν ἰδέαν αὐτοῦ
 ἔφη ‘Φθιῶτ’ Ἀχιλλεῦ ....’ ἄλλοι δ’ αὐτόν, ὡς καὶ
 Ἀριστοφάνης ( Av. 1377 ), πολλάκις εἰρήκασι
 φιλύρινον Κινησίαν διὰ τὸ φιλύρας τοῦ ξύλου 
 λαμβάνοντα σανίδα συμπεριζώννυσθαι, ἵνα μὴ κάμπτηται διά τε
 τὸ μῆκος καὶ τὴν ἰσχνότητα. ὅτι δὲ ἦν ὁ Κινησίας νοσώδης
 καὶ δεινὸς τἄλλα Λυσίας ὁ ῥήτωρ ἐν τῷ ὑπὲρ Φανίου παρανόμων
 ἐπιγραφομένῳ λόγῳ εἴρηκεν, φάσκων αὐτὸν ἀφέμενον τῆς τέχνης
 συκοφαντεῖν καὶ ἀπὸ τούτου πλουτεῖν. ὅτι δὲ ὁ ποιητής ἐστι
 καὶ οὐχ ἕτερος, σαφῶς αὑτὸς ὢν σημαίνεται ἐκ τοῦ καὶ ἐπὶ
 ἀθεότητι κωμῳδούμενον ἐμφανίζεσθαι καὶ διὰ τοῦ λόγου
 τοιοῦτον δείκνυσθαι. λέγει δ’ οὕτως ὁ ῥήτωρ ( fr. 143
 Tur )· ‘θαυμάζω δὲ εἰ μὴ βαρέως φέρετε ὅτι Κινησίας ἐστὶν ὁ τοῖς νόμοις βοηθός, ὃν
 ὑμεῖς πάντες ἐπίστασθε ἀσεβέστατον ἁπάντων καὶ
 παρανομώτατον ἀνθρώπων γεγονέναι. οὐχ οὗτός ἐστιν ὁ τοιαῦτα
 περὶ θεοὺς ἐξαμαρτάνων, ἃ τοῖς μὲν ἄλλοις αἰσχρόν ἐστι καὶ
 λέγειν, τῶν κωμῳδοδιδασκάλων δ᾽ ἀκούετε καθ᾽
 ἕκαστον ἐνιαυτόν; οὐ μετὰ τούτου ποτὲ Ἀπολλοφάνης καὶ
 Μυσταλίδης καὶ Λυσίθεος συνειστιῶντο, μίαν ἡμέραν ταξάμενοι
 τῶν ἀποφράδων, ἀντὶ δὲ νουμηνιαστῶν κακοδαιμονιστὰς σφίσιν
 αὐτοῖς τοὔνομα θέμενοι, πρέπον μὲν ταῖς αὑτῶν τύχαις· οὐ
 μὴν ὡς τοῦτο διαπραξόμενοι τὴν διάνοιαν ἔσχον, ἀλλ’ ὡς
 καταγελῶντες τῶν θεῶν καὶ τῶν νόμων τῶν ὑμετέρων. ἐκείνων
 μὲν οὖν ἕκαστος ἀπώλετο ὥσπερ εἰκὸς τοὺς τοιούτους. τοῦτον
 δὲ τὸν ὑπὸ πλείστων γιγνωσκόμενον οἱ θεοὶ οὕτως διέθεσαν
 ὥστε τοὺς ἐχθροὺς βούλεσθαι αὐτὸν ζῆν μᾶλλον ἢ τεθνάναι
 παράδειγμα τοῖς ἄλλοις, ἵν’ εἰδῶσιν ὅτι τοῖς λίαν
 ὑβριστικῶς πρὸς τὰ θεῖα διακειμένοις οὐκ εἰς τοὺς παῖδας
 ἀποτίθενται τὰς τιμωρίας, ἀλλ’ αὐτοὺς κακῶς ἀπολλύουσι,
 μείζους καὶ χαλεπωτέρας καὶ τὰς συμφορὰς καὶ τὰς νόσους
 αὐτοῖσ ἢ τοῖς ἄλλοις ἀνθρώποις προσβάλλοντες.
 τὸ μὲν γὰρ ἀποθανεῖν ἢ καμεῖν νομίμως κοινὸν ἡμῖν ἅπασίν
 ἐστι, τὸ δ’ οὕτως ἔχοντα τοσοῦτον χρόνον διατελεῖν καὶ καθ᾽
 ἑκάστην ἡμέραν ἀποθνῄσκοντα μὴ δύνασθαι τελευτῆσαι τὸν βίον
 τούτοις μόνοις προσήκει τοῖς τὰ τοιαῦτα ἅπερ οὗτος
 ἐξημαρτηκόσιν.’ περὶ μὲν οὖν Κινησίου ταῦτα ὁ ῥήτωρ εἴρηκεν.

λεπτότερος δ’ ἦν καὶ ΦΙΛΗΤΑΣ ὁ Κῷος ποιητής, ὃς καὶ διὰ τὴν
 τοῦ σώματος ἰσχνότητα σφαίρας ἐκ μολύβου πεποιημένας εἶχε
 περὶ τὼ πόδε, ὡς μὴ ὑπὸ ἀνέμου ἀνατραπείη. Πολέμων δ’ ὁ
 περιηγητὴς ἐν τῷ περὶ Θαυμασίων ( fr. 84 Pr )
 ΑΡΧΕΣΤΡΑΤΟΝ φησι τὸν μάντιν ἁλόντα ὑπὸ πολεμίων καὶ ἐπὶ
 ζυγὸν ἀναβληθέντα ὀβολοῦ ὁλκὴν εὑρεθῆναι ἔχοντα· οὕτως ἦν
 ἰσχνός. ὁ δ’ αὐτὸς ἱστορεῖ, ὡς καὶ ΠΑΝΑΡΕΤΟΣ ἰατρῷ μὲν
 οὐδενὶ ὡμίλησεν, Ἀρκεσιλάου δὲ ἠκροᾶτο τοῦ φιλοσόφου, καὶ
 ὅτι συνεγένετο Πτολεμαίῳ τῷ Εὐεργέτῃ τάλαντα δώδεκα τὸν
 ἐνιαυτὸν λαμβάνων· ἦν δὲ ἰσχνότατος, ἄνοσος διατελέσας.
 Μητρόδωρος δ’ ὁ Σκήψιος ἐν δευτέρῳ περὶ Ἀλειπτικῆς
 Ἱππώνακτα τὸν ποιητὴν οὐ μόνον μικρὸν γενέσθαι τὸ σῶμα,
 ἀλλὰ καὶ λεπτόν, ἀκρότονον δ’ οὕτως ὡς πρὸς τοῖς ἄλλοις καὶ
 κενὴν λήκυθον βάλλειν μέγιστόν τι διάστημα, τῶν ἐλαφρῶν
 σωμάτων διὰ τὸ μὴ δύνασθαι τὸν ἀέρα τέμνειν οὐκ ἐχόντων
 βιαίαν τὴν φοράν. λεπτὸς δ’ ἦν καὶ ΦΙΛΙΠΠΙΔΗΣ, καθ’ οὗ
 λόγος ἐστὶν Ὑπερείδῃ τῷ ῥήτορι, λέγων αὐτὸν ἕνα τῶν
 πολιτευομένων εἶναι. ἦν δ’ εὐτελὴς τὸ σῶμα διὰ λεπτότητα,
 ὡς ὁ Ὑπερείδης ἔφη ( fr. 172 Bl ). Ἄλεξίς τ’ ἐν
 Θεσπρωτοῖς φησιν ( II 325 K )· 
 Ἑρμῆ θεῶν προπομπὲ καὶ Φιλιππίδου 
 κληροῦχε, Νυκτός τ’ ὄμμα τῆς μελαμπέπλου. 
 καὶ Ἀριστοφῶν Πλάτωνι ( ib. 279 )·
 
 ἐν ἡμέραις τρισὶν 
 ἰσχνότερον αὐτὸν ἀποφανῶ Φιλιππίδου. 
 
 Β. οὕτως ἐν ἡμέραις ὀλίγαις νεκροὺς ποιεῖς; 
 Μένανδρος δὲ Ὀργῇ ( fr. 365 K )· 
 ὁ λιμὸς ὑμῶν τὸν καλὸν τοῦτον δακὼν 
 Φιλιππίδου λεπτότερον ἀποδείξει νεκρόν· 
 ὅτι δὲ καὶ πεφιλιππιδῶσθαι ἔλεγον τὸ λελεπτύνθαι
 Ἄλεξις ἐν Μανδραγοριζομένῃ φησίν ( II 349 K )·
 
 κακῶς ἔχει· στρουθὶς ἀκαρὴς νὴ Δί’ ἐγένου· 
 πεφιλιππίδωσαι. Β. μὴ σὺ καινῶς μοι λάλει· 
 ὅσον οὐ τέθνηκα. Α. τοῦ ταλαιπώρου πάθους. 
 πολλῷ οὖν κάλλιόν ἐστι τοιοῦτόν τινα εἶναι τὴν
 ἰδέαν ἢ ὥς φησιν Ἀντιφάνης ἐν Αἰόλῳ ( ib. 17 )·
 
 τοῦτον οὖν 
 δι’ οἰνοφλυγίαν καὶ πάχος τοῦ σώματος 
 ἀσκὸν καλοῦσι πάντες οὑπιχώριοι. 
 Ἡρακλείδης δὲ ὁ Ποντικὸς ἐν τῷ περὶ Ἡδονῆς ΔΕΙΝΙΑΝ
 φησὶ τὸν μυροπώλην διὰ τρυφὴν εἰς ἔρωτας ἐμπεσόντα καὶ
 πολλὰ χρήματα ἀναλώσαντα, ὡς ἔξω τῶν ἐπιθυμιῶν ἐγένετο, ὑπὸ
 λύπης ἐκταραχθέντα ἐκτεμεῖν αὑτοῦ τὰ αἰδοῖα, ταῦτα πάντα
 ποιούσης τῆς ἀκολάστου τρυφῆς.

ἔθος δ’ ἦν Ἀθήνησι καὶ τοὺς πόδας τῶν τρυφώντων ἐναλείφειν
 μύροις, ὡς Κηφισόδωρος μὲν ἐν Τροφωνίῳ φησίν ( I 800
 K )· 
 ἔπειτ’ ἀλείφεσθαι τὸ σῶμά μοι πρίω 
 μύρον ἴρινον καὶ ῥόδινον, ἄγαμαι, Ξανθία· 
 καὶ τοῖς ποσὶν χωρὶς πρίω μοι βάκκαριν. 
 
 Εὔβουλος δ’ ἐν Σφιγγοκαρίωνι ( II 203
 K )· 
 ἐν θαλάμῳ μαλακῶς κατακείμενον· ἐν δὲ κύκλῳ νιν 
 παρθενικαὶ τρυφεραί, χλιδαναὶ μάλα καὶ
 κατάθρυπτοι, 
 τὸν πόδ’ ἀμαρακίνοισι μύροις τρίψουσι τὸν ἐμόν. 
 ἐν δὲ Προκρίδι λέγει τις πῶς δεῖ ἐπιμελεῖσθαι τοῦ
 τῆς Προκρίδος κυνὸς ὡς περὶ ἀνθρώπου τοῦ κυνὸς τὸν λόγον
 ποιούμενος ( ib. 195 )· 
 οὔκουν ὑποστορεῖτε μαλακῶς τῷ κυνί; 
 κάτω μὲν ὑποβαλεῖτε τῶν Μιλησίων 
 ἐρίων, ἄνωθεν δ’ ἐπιβαλεῖτε ξυστίδα. 
 Β. Ἄπολλον. Α. εἶτα χόνδρον αὐτῷ δεύσετε 
 γάλακτι χηνός. Β. Ἡράκλεις. Α. καὶ τοὺς πόδας 
 ἀλείψετ’ αὐτοῦ τῷ Μεγαλλείῳ μύρῳ. 
 Ἀντιφάνης δὲ ἐν μὲν Ἀλκήστιδι ( ib.
 23 ) ἐλαίῳ τινὰ ποιεῖ χριόμενον τοὺς πόδας. ἐν δὲ
 Μητραγύρτῃ φησί ( ib. 74 )· 
 τήν τε παῖδ’ ἀλείμματα 
 παρὰ τῆς θεοῦ λαβοῦσαν εἶτα τοὺς πόδας 
 ἐκέλευ’ ἀλείφειν πρῶτον, εἶτα τὰ νόνατα. 
 ὡς θᾶττον ἡ παῖς δ’ ἥψατ’ αὐτοῦ τῶν ποδῶν 
 ἔτριψέ τ᾽, ἀνεπήδησεν. 
 καὶ ἐν Ζακύνθῳ ( ib. 51 )· 
 εἶτ’ οὐ δικαίως εἰμὶ φιλογύνης ἐγὼ 
 καὶ τὰς ἑταίρας ἡδέως πάσας ἔχω; 
 τουτὶ γὰρ αὐτὸ πρῶτον ὃ σὺ ποεῖς παθεῖν, 
 μαλακαῖς καλαῖς τε χερσὶ τριφθῆναι πόδας, 
 πῶς οὐχὶ σεμνόν ἐστιν; 
 
 καὶ ἐν Θορικίοις ( ib. 53 )· 
 λοῦται δ’ ἀληθῶς· ἀλλὰ τί; 
 Β. ἐκ χρυσοκολλήτου γε κάλπιδος μύρῳ 
 Αἰγυπτίῳ μὲν τοὺς πόδας καὶ τὰ σκέλη, 
 φοινικίνῳ δὲ τὰς γνάθους καὶ τιτθία, 
 σισυμβρίνῳ δὲ τὸν ἕτερον βραχίονα, 
 ἀμαρακίνῳ δὲ τὰς ὀφρῦς καὶ τὴν κόμην, 
 ἑρπυλλίνῳ δὲ τὸ γόνυ καὶ τὸν αὐχένα ... 
 Ἀναξανδρίδης δὲ ἐν Πρωτεσιλάῳ ( ib.
 151 )· 
 μύρῳ δὲ παρὰ Πέρωνος, οὗπερ ἀπέδοτο 
 ἐχθὲς Μελανώπῳ, πολυτελοῦς Αἰγυπτίου, 
 ᾧ νῦν ἀλείφει τοὺς πόδας Καλλιστράτου. 
 καὶ τὸν ἐπὶ Θεμιστοκλέους δὲ βίον Τηλεκλείδης ἐν
 Πρυτάνεσιν ( I 215 K ) ἁβρὸν ὄντα παραδίδωσι.
 Κρατῖνός τ’ ἐν Χείρωσι τὴν τρυφὴν ἐμφανίζων τὴν τῶν
 παλαιτέρων φησίν ( ib. 86 )· 
 ἁπαλὸν δὲ σισύμβριον ἢ ῥόδον ἢ κρίνον παρ᾽
 οὖς 
 ἐθάκει· 
 μετὰ χερσὶ δὲ μῆλον ἕκαστος ἔχων σκίπωνά τ᾽
 ἠγόραζον.

Κλέαρχος δ’ ὁ Σολεὺς ἐν τοῖς Ἐρωτικοῖς ( FHG II
 315 ) ‘διὰ τί, φησί, μετὰ χεῖρας ἄνθη καὶ μῆλα καὶ
 τὰ τοιαῦτα φέρομεν; πότερον ὅτι καὶ διὰ τῆς τούτων
 ἀγαπήσεως ἡ φύσις μηνύει τοὺς τῆς ὥρας ἔχοντας τὴν
 ἐπιθυμίαν; διὰ τοῦτ’ οὖν οἱονεὶ δεῖγμα τῆς ὄψεως τὰ ὡραῖα
 μετὰ χεῖρας ἔχουσιν καὶ χαίρουσιν
 αὐτοῖς; ἢ δυοῖν χάριν ταῦτα περιφέρουσιν· ἀρχή τε γὰρ
 ἐντυχίας καὶ παράδειγμα τῆς βουλήσεως αὐτοῖς γίνεται διὰ
 τούτων, αἰτηθεῖσι μὲν τὸ προσαγορευθῆναι, δοῦσι δὲ
 τὸ προυπογράφειν ὅτι δεῖ καὶ αὐτοὺς
 μεταδιδόναι τῆς ὥρας. ἡ γὰρ τῶν ὡραίων ἀνθῶν καὶ καρπῶν
 αἴτησις εἰς ἀντίδοσιν τῆς τοῦ σώματος ὥρας προκαλεῖται τοὺς
 λαβόντας. ἢ τὴν τούτων ὥραν παραψυχὴν καὶ παραμυθίαν τῆς
 ἐπὶ τῶν ἐρωμένων ὥρας ταῖς ἐπιθυμίαις
 χαίροντες ἔχουσιν αὐτοῖς. ἐκκρούεται γὰρ ὑπὸ τῆς τούτων
 παρουσίας ὁ τῶν ἐρωμένων πόθος. εἰ μὴ ἄρα τοῦ περὶ αὑτοὺς
 κόσμου χάριν καθάπερ ἄλλο τι τῶν πρὸς καλλωπισμὸν
 συντεινόντων ἔχουσί τε ταῦτα καὶ χαίρουσιν αὐτοῖς. οὐ γὰρ
 μόνον στεφανουμένων τοῖς ὡραίοις ἄνθεσιν, ἀλλὰ καὶ μετὰ
 χεῖρας ἐχόντων τὸ πᾶν εἶδος ἐπικοσμεῖται. τάχα δ’ ἴσως διὰ
 τὸ φιλοκάλους εἶναι· δηλοῖ δὲ τὸ τῶν καλῶν ἐρᾶν καὶ πρὸς τὰ
 ὡραῖα φιλικῶς ἔχειν. καλὸν γὰρ τὸ τῆς ὀπώρας καὶ τὸ τῆς
 ὥρας ὄντως πρόσωπον ἔν τε καρποῖσι καὶ ἄνθεσι θεωρούμενον.
 ἢ πάντες οἱ ἐρῶντες οἷον ἐκτρυφῶντες ὑπὸ τοῦ πάθους καὶ
 ὡριαινόμενοι τοῖς ὡραίοις ἁβρύνονται. φυσικὸν γὰρ δή τι τὸ
 τοὺς οἰομένους εἶναι καλοὺς καὶ ὡραίους ἀνθολογεῖν. ὅθεν αἵ
 τε περὶ τὴν Περσεφόνην ἀνθολογεῖν
 λέγονται καὶ Σαπφώ φησιν ( fr. 121 B4 ) ἰδεῖν
 ‘ἄνθε’ ἀμέργουσαν παῖδ’ ἄγαν ἁπαλάν.‘’

οὕτω δ’ ἐξήρτηντο τῶν ἡδυπαθειῶν οἱ τότε ὡς καὶ Καλλιπύγου
 Ἀφροδίτης ἱερὸν ἱδρύσασθαι ἀπὸ τοιαύτης αἰτίας. ἀνδρὶ
 ἀγροίκῳ ἐγένοντο δύο καλαὶ θυγατέρες· αὗται φιλονικήσασαί
 ποτε πρὸς ἑαυτὰς προελθοῦσαι ἐπὶ τὴν λεωφόρον διεκρίνοντο
 ποτέρα εἴη καλλιπυγοτέρα. καί ποτε παρίοντος νεανίσκου
 πατέρα πρεσβύτην ἔχοντος ἐπέδειξαν ἑαυτὰς καὶ τούτῳ· καὶ ὃς
 θεασάμενος ἔκρινε τὴν πρεσβυτέραν· ἧς καὶ εἰς ἔρωτα ἐμπεσὼν
 ἐλθὼν εἰς ἄστυ κλινήρης γίνεται καὶ διηγεῖται τὰ γεγενημένα
 τῷ ἀδελφῷ ἑαυτοῦ ὄντι νεωτέρῳ. ὃ δὲ καὶ αὐτὸς ἐλθὼν εἰς
 τοὺς ἀγροὺς καὶ θεασάμενος τὰς παῖδας ἐρᾷ καὶ αὐτὸς τῆς
 ἑτέρας. ὁ δ’ οὖν πατὴρ ἐπεὶ παρακαλῶν αὐτοὺς ἐνδοξοτέρους
 λαβεῖν γάμους οὐκ ἔπειθεν, ἄγεται ἐκ τοῦ ἀγροῦ τὰς παῖδας
 αὐτοῖς, πείσας ἐκείνων τὸν πατέρα, καὶ ζεύγνυσι τοῖς υἱοῖς.
 αὗται οὖν ὑπὸ τῶν πολιτῶν καλλίπυγοι ἐκαλοῦντο, ὡς καὶ ὁ
 Μεγαλοπολίτης Κερκιδᾶς ἐν τοῖς Ἰάμβοις ἱστορεῖ λέγων
 ( PL II 513, fr. 1 B4 )· 
 ἦν καλλιπύγων ζεῦγος ἐν Συρακούσαις. 
 αὗται οὖν ἐπιλαβόμεναι οὐσίας λαμπρᾶς ἱδρύσαντο
 Ἀφροδίτης ἱερὸν καλέσασαι Καλλίπυγον τὴν θεόν, ὡς ἱστορεῖ
 καὶ Ἀρχέλαος ἐν τοῖς Ἰάμβοις.

ἐν μανίᾳ δὲ τρυφὴν ἡδίστην γενομένην οὐκ ἀηδῶς ὁ Ποντικὸς
 Ἡρακλείδης διηγεῖται ἐν τῷ περὶ Ἡδονῆς
 οὕτως γράφων· ‘ὁ Αἰξωνεὺς Θράσυλλος ὁ Πυθοδώρου διετέθη
 ποτὲ ὑπὸ μανίας τοιαύτης ὡς πάντα τὰ πλοῖα τὰ εἰς τὸν
 Πειραιᾶ καταγόμενα ὑπολαμβάνειν ἑαυτοῦ εἶναι, καὶ
 ἀπεγράφετο αὐτὰ καὶ ἀπέστελλε καὶ διῴκει καὶ καταπλέοντα
 ἀπεδέχετο μετὰ χαρᾶς τοσαύτης ὅσησπερ ἄν τις ἡσθείη
 τοσούτων χρημάτων κύριος ὤν. καὶ τῶν μὲν ἀπολομένων οὔτε
 ἐπεζήτησεν, τοῖς δὲ σῳζομένοις ἔχαιρεν καὶ διῆγεν μετὰ
 πλείστης ἡδονῆς. ἐπεὶ δὲ ὁ ἀδελφὸς αὐτοῦ Κρίτων ἐκ Σικελίας
 ἐπιδημήσας συλλαβὼν αὐτὸν παρέδωκεν ἰατρῷ καὶ τῆς μανίας
 ἐπαύσατο, διηγεῖτο ..., οὐδεπώποτε φάσκων κατὰ τὸν βίον
 ἡσθῆναι πλείονα· λύπην μὲν γὰρ οὐδ’ ἡντινοῦν αὐτῷ
 παραγίνεσθαι, τὸ δὲ τῶν ἡδονῶν πλῆθος ὑπερβάλλειν.’

Ἀντιφάνης ὁ κωμῳδιοποιός, ἑταῖρε Τιμόκρατες, ὡς ἀνεγίνωσκέ
 τινα τῷ βασιλεῖ Ἀλεξάνδρῳ τῶν ἑαυτοῦ κωμῳδιῶν, ὃ δὲ δῆλος
 ἦν οὐ πάνυ τι ἀποδεχόμενος, ‘δεῖ γάρ, ἔφησεν, ὦ βασιλεῦ,
 τὸν ταῦτα ἀποδεξόμενον ἀπὸ συμβόλων τε πολλάκις
 δεδειπνηκέναι καὶ περὶ ἑταίρας πλεονάκις καὶ εἰληφέναι καὶ
 δεδωκέναι πληγάς,’ ὥς φησι Λυκόφρων ὁ Χαλκιδεὺς ἐν τοῖς
 περὶ Κωμῳδίας ( fr. 13 Strecker ). ἡμεῖς οὖν τὸν
 περὶ ἐρωτικῶν λόγον ἐνταῦθα μέλλοντες
 κατατάττειν (ἐγένοντο γὰρ καὶ περὶ γαμετῶν καὶ ἑταιρῶν
 πολλάκις λόγοι) εἰδόσιν ἐκτιθέμενοι τὴν ἱστορίαν τῶν Μουσῶν
 τὴν Ἐρατὼ ἐπικαλεσάμενοι εἰς μνήμην ἡμῖν ἰέναι τὸν ἐρωτικὸν
 ἐκεῖνον κατάλογον, ἐντεῦθεν τὴν καταρχὴν ποιησόμεθα
 ( Apoll. 
 Od. 3.1 )· 
 εἰ δ’ ἄγε νῦν, Ἐρατώ, πάρ θ’ ἵστασο καί μοι
 ἔνισπε, 
 τίνες λόγοι περὶ αὐτοῦ τοῦ ἔρωτος καὶ τῶν ἐρωτικῶν
 ἐλέχθησαν.

καὶ γὰρ τὰς γαμετὰς ὁ καλὸς ἡμῶν ἑστιάτωρ ἐπαινῶν Ἕρμιππον
 ἔφη ἐν τοῖς περὶ Νομοθετῶν ( FHG III 37 )
 ἱστορεῖν ὅτι ἐν Λακεδαίμονι εἰς οἴκημά τι σκοτεινὸν πᾶσαι
 ἐνεκλείοντο αἱ κόραι, συνεγκλειομένων καὶ τῶν ἀγάμων
 νεανίσκων· καὶ ἕκαστος ἧς ἐπιλάβοιτο, ταύτην ἀπῆγεν
 ἄπροικον. διὸ καὶ Λύσανδρον ἐζημίωσαν, ὅτι καταλιπὼν τὴν
 προτέραν ἑτέραν ἐβουλεύετο περικαλλεστέραν ἀγαγέσθαι.
 Κλέαρχος δ’ ὁ Σολεὺς ἐν τοῖς περὶ Παροιμιῶν ( FHG II
 319 ) ‘ἐν Λακεδαίμονι, φησί, τοὺς ἀγάμους αἱ
 γυναῖκες ἐν ἑορτῇ τινι περὶ τὸν βωμὸν ἕλκουσαι ῥαπίζουσιν,
 ἵνα τὴν ἐκ τοῦ πράγματος ὕβριν φεύγοντες φιλοστοργῶσί τε
 καὶ ἐν ὥρᾳ προσίωσι τοῖς γάμοις. ἐν δὲ Ἀθήναις πρῶτος
 Κέκροψ μίαν ἑνὶ ἔζευξεν, ἀνέδην τὸ πρότερον οὐσῶν τῶν
 συνόδων καὶ κοινογαμίων ὄντων. διὸ καὶ ἔδοξέ τισιν διφυὴς
 νομισθῆναι, οὐκ εἰδότων τῶν πρότερον διὰ τὸ πλῆθος τὸν
 πατέρα.’ ἐκ τούτων οὖν τις ὁρμώμενος μέμψαιτ’ ἂν τοὺς
 περιτιθέντας Σωκράτει δύο γαμετὰς γυναῖκας, Ξανθίππην καὶ
 τὴν Ἀριστείδου Μυρτώ, οὐ τοῦ δικαίου καλουμένου (οἱ χρόνοι
 γὰρ οὐ συγχωροῦσιν) ἀλλὰ τοῦ τρίτου ἀπ᾽
 ἐκείνου. εἰσὶ δὲ Καλλισθένης, Δημήτριος ὁ Φαληρεύς, Σάτυρος
 ὁ περιπατητικός, Ἀριστόξενος, οἷς τὸ ἐνδόσιμον Ἀριστοτέλης
 ἔδωκεν ἱστορῶν τοῦτο ἐν τῷ περὶ Εὐγενείας ( fr. 75
 R )· εἰ μὴ ἄρα συγκεχωρημένον κατὰ ψήφισμα τοῦτο
 ἐγένετο τότε διὰ σπάνιν ἀνθρώπων, ὥστ’ ἐξεῖναι καὶ δύο
 ἔχειν γυναῖκας τὸν βουλόμενον, ὅθεν καὶ τοὺς τῆς κωμῳδίας
 ποιητὰς ἀποσιωπῆσαι τοῦτο, πολλάκις τοῦ Σωκράτους
 μνημονεύοντας. παρέθετο δὲ περὶ τῶν γυναικῶν ψήφισμα
 Ἱερώνυμος ὁ Ῥόδιος ( fr. 26 Hi ), ὅπερ σοι
 διαπέμψομαι εὐπορήσας τοῦ βιβλίου. ἀντεῖπε δὲ τοῖς λέγουσι
 περὶ τῶν Σωκράτους γυναικῶν Παναίτιος ὁ Ῥόδιος.

παρὰ δὲ Πέρσαις ἀνέχεται ἡ βασίλεια τοῦ πλήθους τῶν
 παλλακίδων διὰ τὸ ὡς δεσπότην ἄρχειν τῆς γαμετῆς τὸν
 βασιλέα, ἔτι δὲ καὶ διὰ τὸ τὴν βασιλίδα, ὥς φησιν Δίνων ἐν
 τοῖς Περσικοῖς ( FHG II 92 ), ὑπὸ τῶν παλλακίδων
 θρησκεύεσθαι· προσκυνοῦσι γοῦν αὐτήν. καὶ ὁ Πρίαμος δὲ
 πολλαῖς χρῆται γυναιξὶ καὶ ἡ Ἑκάβη οὐ δυσχεραίνει. λέγει
 γοῦν ὁ Πρίαμος· 
 Il. 24.496 
 
 ἐννεακαίδεκα μέν μοι ἰῆς ἐκ νηδύος ἦσαν, 
 τοὺς δ’ ἄλλους μοι ἔτικτον ἐνὶ μεγάροισι
 γυναῖκες. 
 
 παρὰ δὲ τοῖς Ἕλλησιν οὐκ ἀνέχεται ἡ τοῦ Φοίνικος
 μήτηρ τὴν τοῦ Ἀμύντορος παλλακίδα ( Il. 9.447 ). Μήδεια δὲ καίπερ εἰδυῖα τὸ ἔθος ὅτι
 ἐστὶ βαρβαρικὸν οὐ φέρει οὐδὲ αὐτὴ τὸν Γλαύκης γάμον, ἤδη
 εἰς τὰ ἀμείνω καὶ Ἑλληνικὰ ἐκδεδιῃτημένη. καὶ ἡ
 Κλυταιμνήστρα δὲ περιπαθὴς γενομένη τὴν Κασσάνδραν σὺν αὐτῷ
 τῷ Ἀγαμέμνονι ἀποκτείνει, ἣν εἰς τὴν Ἑλλάδα ὁ κρείων ἐπηγάγετο, ἐν ἔθει γενόμενος βαρβαρικῶν
 γάμων. ‘θαυμάσαι δ’ ἄν τις, φησὶν Ἀριστοτέλης ( fr.
 162 R ), ὅτι οὐδαμοῦ τῆς Ἰλιάδος Ὅμηρος ἐποίησε
 Μενελάῳ συγκοιμωμένην παλλακίδα, πᾶσι δοὺς γυναῖκας.
 κοιμῶνται γοῦν παρ’ αὐτῷ καὶ οἱ γέροντες μετὰ γυναικῶν,
 Νέστωρ καὶ Φοῖνιξ. οὐ γὰρ ἦσαν οὗτοι ἐκλελυμένοι τοῖς
 σώμασιν ἐν τοῖς τῆς νεότητος χρόνοις ἢ διὰ μέθης ἢ δι’ 
 ἀφροδισίων ἢ καὶ διὰ τῆς ἐν ταῖς ἀδηφαγίαις ἀπεψίας, ὥστε
 εἰκότως ἔρρωντο τῷ γήρᾳ. ἔοικεν οὖν ὁ Σπαρτιάτης αἰδεῖσθαι
 γαμετὴν οὖσαν τὴν Ἑλένην, ὑπὲρ ἧς καὶ τὴν στρατείαν
 ἤθροισεν· διόπερ φυλάττεται τὴν πρὸς ἄλλην κοινωνίαν. ὁ δ᾽
 Ἀγαμέμνων ὡς πολυγύναιος ὑπὸ Θερσίτου λοιδορεῖται· 
 Il. 2.226 
 
 πλεῖαί τοι χαλκοῦ κλισίαι, πολλαὶ δὲ γυναῖκες 
 εἰσὶν ἐνὶ κλισίῃς ἐξαίρετοι, ἅς τοι Ἀχαιοὶ 
 πρωτίστῳ δίδομεν. 
 
 ἀλλ’ οὐκ εἰκός, φησὶν ὁ Ἀριστοτέλης, εἰς χρῆσιν
 εἶναι τὸ πλῆθος τῶν γυναικῶν, ἀλλ’ εἰς γέρας· ἐπεὶ οὐδὲ τὸν
 πολὺν οἶνον εἰς τὸ μεθύειν παρεσκευάσατο.’

ὁ δὲ Ἡρακλῆς πλείστας δόξας ἐσχηκέναι γυναῖκας (ἦν γὰρ
 φιλογύνης) ἀνὰ μέρος αὐτὰς εἶχεν, ὡς ἂν στρατευόμενος καὶ
 κατὰ διάφορα γιγνόμενος χωρία· ἐξ ὧν καὶ τὸ τῶν τέκνων αὐτῷ
 πλῆθος ἐγένετο. ἐν ἑπτὰ μέντοι γε ἡμέραις πεντήκοντα
 διεπαρθένευσε Θεστίου κόρας, ὡς Ἡρόδωρος ἱστορεῖ ( FHG
 II 30 ). πολυγύναιος δ’ ἐγένετο καὶ Αἰγεύς· πρώτην
 μὲν γὰρ ἔγημε τὴν Ὅπλητος θυγατέρα, μεθ’ ἣν τῶν Χαλκώδοντος
 μίαν. παραδοὺς δ’ ἀμφοτέρας φίλοις
 συνῆν πολλαῖς χωρὶς γάμων. ἔπειτα τὴν Πιτθέως ἔλαβεν
 Αἴθραν, μεθ’ ἣν Μήδειαν. Θησεὺς δὲ Ἑλένην ἁρπάσας ἑξῆς καὶ
 Ἀριάδνην ἥρπασεν. Ἴστρος γοῦν ἐν τῇ τεσσαρεσκαιδεκάτῃ τῶν
 Ἀττικῶν ( FHG I 420 ) καταλέγων τὰς τοῦ Θησέως
 γενομένας γυναῖκάς φησιν τὰς μὲν αὐτῶν ἐξ ἔρωτος
 γεγενῆσθαι, τὰς δ’ ἐξ ἁρπαγῆς, ἄλλας δ’ ἐκ νομίμων γάμων·
 ἐξ ἁρπαγῆς μὲν Ἑλένην, Ἀριάδνην, Ἱππολύτην καὶ τὰς
 Κερκύονος καὶ Σίνιδος θυγατέρας, νομίμως δ’ αὐτὸν γῆμαι
 Μελίβοιαν τὴν Αἴαντος μητέρα. Ἡσίοδος δέ φησιν ( fr.
 130 Rz ) καὶ Ἵππην καὶ Αἴγλην, δι’ ἣν καὶ τοὺς
 πρὸς Ἀριάδνην ὅρκους παρέβη, ὥς φησι Κέρκωψ. Φερεκύδης δὲ
 ( FHG I 97 ) προστίθησι καὶ Φερέβοιαν. πρὸ δὲ
 τῆς Ἑλένης καὶ ἐκ Τροιζῆνος ἥρπασεν Ἀναξώ. μετὰ δὲ τὴν
 Ἱππολύτην Φαίδραν ἔσχεν.

Φίλιππος δ’ ὁ Μακεδὼν οὐκ ἐπήγετο μὲν εἰς τοὺς πολέμους
 γυναῖκας, ὥσπερ Δαρεῖος ὁ ὑπ’ Ἀλεξάνδρου καταλυθείς, ὃς
 περὶ τῶν ὅλων πολεμῶν τριακοσίας ἑξήκοντα περιήγετο
 παλλακάς, ὡς ἱστορεῖ Δικαίαρχος ἐν τρίτῳ περὶ τοῦ τῆς
 Ἑλλάδος Βίου ( FHG II 240 )· ὁ δὲ Φίλιππος αἰεὶ
 κατὰ πόλεμον ἐγάμει. ‘ἐν ἔτεσι γοῦν εἴκοσι καὶ δυσὶν οἷς
 ἐβασίλευεν, ὥς φησι Σάτυρος ἐν τῷ περὶ τοῦ Βίου αὐτοῦ
 ( ib. III 161 ), Αὐδάταν
 Ἰλλυρίδα γήμας ἔσχεν ἐξ αὐτῆς θυγατέρα Κύνναν· ἔγημεν δὲ
 καὶ Φίλαν ἀδελφὴν Δέρδα καὶ Μαχάτα. οἰκειώσασθαι δὲ θέλων
 καὶ τὸ Θετταλῶν ἔθνος ἐπαιδοποιήσατο ἐκ δύο Θετταλίδων
 γυναικῶν, ὧν ἣ μὲν ἦν Φεραία Νικησίπολις, ἥτις αὐτῷ
 ἐγέννησε Θετταλονίκην, ἣ δὲ Λαρισαία Φίλιννα, ἐξ ἧς
 Ἀρριδαῖον ἐτέκνωσε. προσεκτήσατο δὲ καὶ τὴν Μολοττῶν
 βασιλείαν γήμας Ὀλυμπιάδα, ἐξ ἧς ἔσχεν Ἀλέξανδρον καὶ
 Κλεοπάτραν. καὶ τὴν Θρᾴκην δὲ ὅτε εἷλεν, ἧκε πρὸς αὐτὸν
 Κοθήλας ὁ τῶν Θρᾳκῶν βασιλεὺς ἄγων Μήδαν τὴν θυγατέρα καὶ
 δῶρα πολλά. γήμας δὲ καὶ ταύτην ἐπεισήγαγεν τῇ Ὀλυμπιάδι.
 ἐπὶ πάσαις δ’ ἔγημε Κλεοπάτραν ἐρασθεὶς τὴν Ἱπποστράτου μὲν
 ἀδελφήν, Ἀττάλου δὲ ἀδελφιδῆν· καὶ ταύτην ἐπεισάγων τῇ
 Ὀλυμπιάδι ἅπαντα τὸν βίον τὸν ἑαυτοῦ συνέχεεν. εὐθέως γὰρ
 ἐν αὐτοῖς τοῖς γάμοις ὁ μὲν Ἄτταλος ‘νῦν μέντοι γνήσιοι,
 ἔφη, καὶ οὐ νόθοι βασιλεῖς γεννηθήσονται.’ καὶ ὁ Ἀλέξανδρος
 ἀκούσας ἔβαλεν ᾗ μετὰ χεῖρας εἶχεν κύλικι τὸν Ἄτταλον,
 ἔπειτα κἀκεῖνος αὐτὸν τῷ ποτηρίῳ. καὶ μετὰ ταῦτα Ὀλυμπιὰς
 μὲν εἰς Μολοττοὺς ἔφυγεν, Ἀλέξανδρος δ’ εἰς Ἰλλυριούς. καὶ
 ἡ Κλεοπάτρα δ’ ἐγέννησε τῷ Φιλίππῳ θυγατέρα τὴν κληθεῖσαν
 Εὐρώπην.’ φιλογύνης δ’ ἦν καὶ Εὐριπίδης ὁ ποιητής.
 Ἱερώνυμος γοῦν ἐν Ἱστορικοῖς Ὑπομνήμασίν φησιν οὕτως
 ( fr. 6 Hi )· ‘εἰπόντος Σοφοκλεῖ τινος ὅτι
 μισογύνης ἐστὶν Εὐριπίδης, ἔν γε ταῖς τραγῳδίαις, ἔφη ὁ
 Σοφοκλῆς· ἐπεὶ ἔν γε τῇ κλίνῃ φιλογύνης.’

αἱ δὲ γαμεταὶ ἡμῶν γυναῖκες οὔκ εἰσι τοιαῦται οἵας Εὔβουλός
 φησιν ἐν Στεφανοπώλισιν ( II 198 K )· 
 
 μὰ Δί’ οὐχὶ περιπεπλασμέναι ψιμυθίοις 
 οὐδ’ ὥσπερ ὑμεῖς συκαμίνῳ τὰς γνάθους 
 κεχριμέναι. κἂν ἐξίητε τοῦ θέρους, 
 ἀπὸ τῶν μὲν ὀφθαλμῶν ὑδρορρόαι δύο 
 ῥέουσι μέλανος, ἐκ δὲ τῶν γνάθων ἱδρὼς 
 ἐπὶ τὸν τράχηλον ἄλοκα μιλτώδη ποιεῖ, 
 ἐπὶ τῷ προσώπῳ δ’ αἱ τρίχες φορούμεναι 
 εἴξασι πολιαῖς, ἀνάπλεῳ ψιμυθίου. 
 Ἀναξίλας δὲ ἐν Νεοττίδι φησίν ( ib.
 270 )· 
 ὅστις ἀνθρώπων ἑταίραν ἠγάπησε πώποτε, 
 οὐ γένος τίς ἂν δύναιτο παρανομώτατον φράσαι· 
 τίς γὰρ ἢ δράκαιν’ ἄμικτος ἢ Χίμαιρα πυρπνόος 
 ἢ Χάρυβδις ἢ τρίκρανος Σκύλλα, ποντία κύων, 
 Σφίγξ, Ὕδρα, λέαιν᾽, ἔχιδνα, πτηνά θ’ Ἁρπυιῶν
 γένη, 
 εἰς ὑπερβολὴν ἀφῖκται τοῦ καταπτύστου γένους; 
 οὐκ ἔνεσθ᾽· αὗται δ’ ἁπάντων ὑπερέχουσι τῶν
 κακῶν. 
 ἔστι δὲ σκοπεῖν ἀπ’ ἀρχῆς πρῶτα μὲν τὴν Πλαγγόνα, 
 ἥτις ὥσπερ ἡ Χίμαιρα πυρπολεῖ τοὺς βαρβάρους· 
 εἷς μόνος δ’ ἱππεύς τις αὐτῆς τὸν βίον παρείλετο· 
 πάντα τὰ σκεύη γὰρ ἕλκων ᾤχετ’ ἐκ τῆς οἰκίας. 
 οἱ Σινώπῃ δ’ αὖ συνόντες οὐχ Ὕδρᾳ σύνεισι νῦν; 
 γραῦς μὲν αὐτή, παραπέφυκε δ’ ἡ Γνάθαινα πλησίον, 
 ὥστ’ ἀπαλλαγεῖσι ταύτης ἔστι διπλάσιον κακόν. 
 ἡ δὲ Νάννιον τί νυνὶ διαφέρειν Σκύλλης δοκεῖ; 
 οὐ δύ’ ἀποπνίξασ’ ἑταίρους τὸν τρίτον θηρεύεται 
 ἔτι λαβεῖν; ἀλλ’ ἐξέπεσεν ἡ πορθμὶς
 ἐλατίνῳ πλάτῃ· 
 
 ἡ δὲ Φρύνη τὴν Χάρυβδιν οὐχὶ πόρρω που ποιεῖ 
 τόν τε ναύκληρον λαβοῦσα καταπέπωκ’ αὐτῷ σκάφει. 
 ἡ Θεανὼ δ’ οὐχὶ Σειρήν ἐστιν ἀποτετιλμένη; 
 βλέμμα καὶ φωνὴ γυναικός, τὰ σκέλη δὲ κοψίχου. 
 Σφίγγα Θηβαίαν δὲ πάσας ἔστι τὰς πόρνας καλεῖν, 
 αἳ λαλοῦσ’ ἁπλῶς μὲν οὐδέν, ἀλλ’ ἐν αἰνιγμοῖς
 τισιν, 
 ὡς ἐρῶσι καὶ φιλοῦσι καὶ σύνεισιν ἡδέως. 
 εἶτα ‘τετράπους μοι γένοιτο, φησὶ τήνπρος ἢ,
 θρόνος,’ 
 εἶτα δὴ ‘τρίπους τις’, εἶτα, φησί, ‘παιδίσκη
 δίπους.’ 
 εἶθ’ ὃ μὲν γνοὺς ταῦτ’ ἀπῆλθεν εὐθὺς ὥσπερ
 Οἰδίπουσ , 
 οὐδ’ ἰδεῖν δόξας ἐκείνην, σῴζεται δ’ ἄκων μόνος. 
 οἳ δ’ ἐρᾶσθαι προσδοκῶντες εὐθύς εἰσιν ἠρμένοι 
 καὶ φέρονθ’ ὑψοῦ πρὸς αἴθραν. συντεμόντι δ’ οὐδὲ
 ἓν 
 ἔσθ’ ἑταίρας ὅσα περ ἔστιν θηρί’ ἐξωλέστερον.

τοιαῦτα πολλὰ τοῦ Λαρηνσίου λέγοντος ὁ Λεωνίδης ψέγων τὸ
 τῆς γαμετῆς ὄνομα τὰ ἐκ τῶν Μάντεων Ἀλέξιδος προηνέγκατο
 ταυτί τῶν ἐπῶν ( II 350 K )· 
 ὦ δυστυχεῖς ἡμεῖς ... οἱ πεπρακότες 
 τὴν τοῦ βίου παρρησίαν καὶ τὴν τρυφήν· 
 γυναιξὶ δοῦλοι ζῶμεν ἀντ’ ἐλευθέρων. 
 ἔπειτ’ ἔχειν προῖκ᾽, οὐχὶ τιμὴν πάσχομεν; 
 πικράν γε καὶ μεστὴν γυναικείας χολῆς. 
 ἡ τῶν γὰρ ἀνδρῶν ἐστι πρὸς ἐκείνην μέλι· 
 οἳ μέν γε συγγνώμην ἔχουσ’ ἀδικούμενοι, 
 
 αὗται δ’ ἀδικοῦσαι καὶ προσεγκαλοῦσ’ ἔτι· 
 ὧν οὐκ ἐχρῆν ἄρχουσιν, ὧν δ’ ἄρχειν ἐχρῆν 
 ἀμελοῦσιν, ἐπιορκοῦσιν, οὐδὲ ἓν κακὸν 
 ἔχουσι καὶ κάμνειν λέγουσ’ ἑκάστοτε. 
 Ξέναρχος δ’ ἐν Ὕπνῳ φησίν ( ib. 473 )·
 
 εἶτ’ εἰσὶν οἱ τέττιγες οὐκ εὐδαίμονες, 
 ὧν ταῖς γυναιξὶν οὐδ’ ὁτιοῦν φωνῆς ἔνι; 
 Φιλέταιρος Κορινθιαστῇ ( ib. 231 )·
 
 ὡς τακερόν, ὦ Ζεῦ, καὶ μαλακὸν τὸ βλέμμ’ ἔχει. 
 οὐκ ἐτὸς Ἑταίρας ἱερόν ἐστι πανταχοῦ, 
 ἀλλ’ οὐχὶ γαμετῆς οὐδαμοῦ τῆς Ἑλλάδος. 
 Ἄμφις δ’ ἐν Ἀθάμαντι ( ib. 236 )·
 
 εἶτ’ οὐ γυναικός ἐστιν εὐνοικώτερον 
 γαμετῆς ἑταίρα; πολύ γε καὶ μάλ’ εἰκότως. 
 ἣ μὲν νόμῳ γὰρ καταφρονοῦσ’ ἔνδον μένει, 
 ἣ δ’ οἶδεν ὅτι ἢ τοῖς τρόποις ὠνητέος 
 ἄνθρωπός ἐστιν ἢ πρὸς ἄλλον ἀπιτέον.

Εὔβουλος δ’ ἐν Χρυσίλλᾳ ( ib. 205 )· 
 κακὸς 
 κακῶς ἀπόλοιθ’ ὅστις γυναῖκα δεύτερος 
 ἔγημε· τὸν γὰρ πρῶτον οὐκ ἐρῶ κακῶς. 
 ὃ μὲν γὰρ ἦν ἄπειρος, οἶμαι, τοῦ κακοῦ, 
 ὃ δ’ οἷον ἦν γυνὴ κακὸν πεπυσμένος. 
 καὶ προελθών φησιν· 
 ὦ Ζεῦ πολυτίμητ᾽, εἶτ’ ἐγὼ κακῶς ποτε 
 ἐρῶ γυναῖκας; νὴ Δί’ ἀπολοίμην ἄρα, 
 πάντων ἄριστον κτημάτων. εἰ δ’ ἐγένετο 
 
 κακὴ γυνὴ Μήδεια, Πηνελόπη δέ γε 
 μέγα πρᾶγμ᾽. ἐρεῖ τις ὡς Κλυταιμνήστρα κακή· 
 Ἄλκηστιν ἀντέθηκα χρηστήν. ἀλλ’ ἴσως 
 Φαίδραν ἐρεῖ κακῶς τις· ἀλλὰ νὴ Δία 
 χρηστή τις ἦν μέντοι — τίς; οἴμοι δείλαιος, 
 ταχέως γέ μ’ αἱ χρησταὶ γυναῖκες ἐπέλιπον, 
 τῶν δ’ αὖ πονηρῶν ἔτι λέγειν πολλὰς ἔχω. 
 Ἀριστοφῶν δ’ ἐν Καλλωνίδῃ ( ib. 277 )·
 
 κακὸς κακῶς ἀπόλοιθ’ ὁ γήμας δεύτερος 
 θνητῶν. ὁ μὲν γὰρ πρῶτος οὐδὲν ἠδίκει· 
 οὔπω γὰρ εἰδὼς οὗτος οἷον ἦν κακὸν 
 ἐλάμβανεν γυναῖχ᾽· ὁ δ’ ὕστερον λαβὼν 
 εἰς προὖπτον εἰδὼς αὑτὸν ἐνέβαλεν κακόν. 
 καὶ Ἀντιφάνης ἐν Φιλοπάτορι ( ib.
 108 )· 
 γεγάμηκε δήπου. Β. τί σὺ λέγεις; ἀληθινῶς 
 γεγάμηκεν, ὃν ἐγὼ ζῶντα περιπατοῦντά
 τε 
 κατέλιπον; 
 Μένανδρος δ’ ἐν Ἀρρηφόρῳ ἢ Αὐλητρίδι ( III 22
 K )· 
 οὐ γαμεῖς, ἂν νοῦν ἔχῃς, 
 τοῦτον καταλείπων τὸν βίον. γεγάμηκα γὰρ 
 καὐτός· διὰ τοῦτό σοι παραινῶ μὴ γαμεῖν. 
 Β. δεδογμένον τὸ πρᾶγμ᾽· ἀνερρίφθω κύβος. 
 Α. πέραινε, σωθείης δέ· νῦν ἀληθινὸν 
 εἰς πέλαγος αὑτὸν ἐμβαλεῖς γὰρ πραγμάτων, 
 οὐ Λιβυκὸν οὐδ’ Αἰγαῖον οὐδὲ ..... , 
 
 οὗ τῶν τριάκοντ’ οὐκ ἀπόλλυται τρία 
 πλοιάρια· γήμας δ’ οὐδὲ εἷς σέσωσθ’ ὅλως. 
 ἐν δὲ Ἐμπιμπραμένῃ ( ib. 114 )· 
 ἐξώλης ἀπόλοιθ’ ὅστις ποτὲ 
 ὁ πρῶτος ἦν γήμας, ἔπειθ’ ὁ δεύτερος, 
 εἶθ’ ὁ τρίτος, εἶθ’ ὁ τέταρτος, εἶθ’ ὁ Μεταγένης. 
 Καρκίνος δ’ ὁ τραγικὸς ἐν Σεμέλῃ, ἧς ἀρχή
 ( fr. 2 N ) ‘ὦ νύκτες,’ φησίν ( fr.
 3 )· 
 ὦ Ζεῦ, τί χρὴ γυναῖκας ἐξειπεῖν κακόν; 
 ἀρκοῦν ἂν εἴη, κἂν γυναῖκ’ εἴπῃς μόνον.

οὐκ αἰσθάνονται δ’ οὐδ’ οἱ παρ’ ἠλικίαν νέας ἀγόμενοι
 γυναῖκας εἰς προὖπτον κακὸν αὑτοὺς ἐμβάλλοντες, καίτοι τοῦ
 Μεγαρικοῦ ποιητοῦ παραινέσαντος αὐτοῖς ( 457 )·
 
 οὔ τοι σύμφορόν ἐστι γυνὴ νέα ἀνδρὶ γέροντι· 
 οὐ γὰρ πηδαλίῳ πείθεται ὡς ἄκατος, 
 οὐδ’ ἄγκυραι ἔχουσιν· ἀπορρήξασα δὲ δεσμὰ 
 πολλάκις ἐκ νυκτῶν ἄλλον ἔχει λιμένα. 
 καὶ Θεόφιλος δὲ ἐν Νεοπτολέμῳ ἔφη ( II 475
 K )· 
 οὐ σύμφορον νέα ᾽στὶ πρεσβύτῃ γυνή. 
 ὥσπερ γὰρ ἄκατος οὐδὲ μικρὸν πείθεται 
 ἑνὶ πηδαλίῳ, τὸ πεῖσμ’ ἀπορρήξασα δὲ 
 ἐκ νυκτὸς ἕτερον λιμέν’ ἔχουσ’ ἐξευρέθη.

οὐδένα δὲ ὑμῶν ἀγνοεῖν οἴομαι, ἄνδρες φίλοι, ὅτι καὶ οἱ
 μέγιστοι πόλεμοι διὰ γυναῖκας ἐγένοντο. ὁ Ἰλιακὸς δι’ 
 Ἑλένην, ὁ λοιμὸς διὰ Χρυσηίδα, Ἀχιλλέως μῆνις διὰ Βρισηίδα,
 καὶ ὁ ἱερὸς δὲ καλούμενος πόλεμος δι’ ἑτέραν γαμετήν, φησὶν
 Δοῦρις ἐν δευτέρᾳ Ἰστοριῶν ( FHG
 II 469 ), Θηβαίαν γένος, ὄνομα Θεανώ, ἁρπασθεῖσαν
 ὑπὸ Φωκέως τινός. δεκαετὴς δὲ καὶ οὗτος γενόμενος τῷ δεκάτῳ
 ἔτι Φιλίππου συμμαχήσαντος πέρας ἔσχεν· τότε γὰρ εἷλον οἱ
 Θηβαῖοι τὴν Φωκίδα. καὶ ὁ Κρισαικὸς δὲ πόλεμος
 ὀνομαζόμενος, ὥς φησι Καλλισθένης ἐν τῷ περὶ τοῦ Ἱεροῦ
 Πολέμου ( fr. 18 M ), ὅτε Κιρραῖοι πρὸς Φωκεῖς
 ἐπολέμησαν, δεκαέτης ἦν, ἁρπασάντων Κιρραίων τὴν Πελάγοντος
 τοῦ Φωκέως θυγατέρα Μεγιστὼ καὶ τὰς Ἀργείων θυγατέρας
 ἐπανιούσας ἐκ τοῦ Πυθικοῦ ἱεροῦ. δεκάτῳ δὲ ἔτει ἑάλω καὶ ἡ
 Κίρρα. ἀνετράπησαν δὲ καὶ ὅλοι οἶκοι διὰ γυναῖκας· ὁ
 Φιλίππου τοῦ Ἀλεξάνδρου πατρὸς διὰ τὸν Κλεοπάτρας γάμον, ὁ
 Ἡρακλέους διὰ τὴν Ἰόλης ἐπιγαμίαν τῆς Εὐρύτου θυγατρός, ὁ
 Θησέως διὰ τὴν Φαίδρας τῆς Μίνωος, ὁ Ἀθάμαντος διὰ τὸν
 Θεμιστοῦς τῆς Ὑψέως, ὁ Ἰάσονος διὰ τὸν Γλαύκης τῆς
 Κρέοντος, ὁ Ἀγαμέμνονος διὰ Κασσάνδραν. καὶ ἡ ἐπ’ Αἴγυπτον
 δὲ Καμβύσου στρατεία, ὥς φησι Κτησίας ( fr. 37
 M ), διὰ γυναῖκα ἐγένετο. ὁ γὰρ Καμβύσης
 πυνθανόμενος τὰς Αἰγυπτίας γυναῖκας ἐν ταῖς συνουσίαις
 διαφέρειν τῶν ἄλλων ἔπεμψεν πρὸς Ἄμασιν τὸν Αἰγυπτίων
 βασιλέα, μίαν αἰτῶν πρὸς γάμον τῶν θυγατέρων. ὃ δὲ τῶν μὲν
 ἑαυτοῦ οὐκ ἔδωκεν, ὑπονοήσας μὴ γυναικὸς ἕξειν αὐτὴν τιμὴν
 ἀλλὰ παλλακίδος· ἔπεμψε δὲ τὴν Ἀπρίου θυγατέρα Νειτῆτιν. ὁ
 δὲ Ἀπρίας ἐκπεπτώκει τῆς Αἰγυπτίων βασιλείας διὰ τὴν
 γενομένην ἧτταν πρὸς Κυρηναίους καὶ ἀνῄρητο ὑπὸ Ἀμάσιδος.
 ἡσθεὶς οὖν ὁ Καμβύσης τῇ Νειτήτιδι καὶ
 σφόδρα ἐρεθισθεὶς ἐκμανθάνει παρ’ αὐτῆς τὰ πάντα καὶ
 δεηθείσης ἐκδικῆσαι τοῦ Ἀπρίου τὸν φόνον πείθει πολεμῆσαι
 Αἰγυπτίοις. Δίνων δ’ ἐν τοῖς Περσικοῖς ( FHG II
 91 ) καὶ Λυκέας ὁ Ναυκρατίτης ἐν τρίτῃ Αἰγυπτιακῶν
 ( ib. IV 441 ) τὴν Νειτῆτιν Κύρῳ πεμφθῆναί
 φασιν ὑπὸ Ἀμάσιδος· ἐξ ἧς γεννηθῆναι τὸν Καμβύσην, ὃν
 ἐκδικοῦντα τῇ μητρὶ ἐπ’ Αἴγυπτον ποιήσασθαι στρατείαν.
 Δοῦρις δ’ ὁ Σάμιος ( FHG II 475 ) καὶ πρῶτον
 γενέσθαι πόλεμόν φησι δύο γυναικῶν τὸν 
 Ὀλυμπιάδος καὶ Εὐρυδίκης· ἐν ᾧ τὴν μὲν βακχικώτερον μετὰ
 τυμπάνων προελθεῖν, τὴν δ’ Εὐρυδίκην Μακεδονικῶς
 καθωπλισμένην, ἀσκηθεῖσαν τὰ πολεμικὰ παρὰ Κύννῃ τῇ
 Ἰλλυρίδι.

ἐπὶ τούτοις τοῖς λόγοις ἔδοξε τοῖς παροῦσι τῶν φιλοσόφων
 περὶ τοῦ ἔρωτος καὶ αὐτούς τι εἰπεῖν καὶ περὶ κάλλους. καὶ
 ἐλέχθησαν λόγοι φιλόσοφοι πάμπολλοι· ἐν οἷς τινες καὶ
 ἐμνημόνευσαν τοῦ σκηνικοῦ φιλοσόφου Εὐριπίδου ᾀσμάτων, ὧν
 ἦν καὶ τάδε ( fr. 897 N ) 
 παίδευμα δ’ Ἔρως σοφίας ἀρετῆς 
 πλεῖστον ὑπάρχειν, 
 καὶ προσομιλεῖν οὗτος ὁ δαίμων 
 πάντων ἥδιστος ἔφυ θνητοῖς. 
 καὶ παρὰ λυπῶν τέρψιν τιν’ ἔχων 
 εἰς ἐλπίδ’ ἄγει. τοῖς δ’ ἀτελέστοις 
 τῶν τοῦδε πόνων μήτε συνείην 
 
 χωρίς τ’ ἀγρίων ναίοιμι τρόπων. 
 τὸ δ’ ἐρᾶν προλέγω τοῖσι νέοισιν 
 μή ποτε φεύγειν, 
 χρῆσθαι δ’ ὀρθῶς, ὅταν ἔλθῃ. 
 καὶ κατὰ τὸν Πίνδαρον δὲ ἄλλος τις ἔφη ( fr.
 127 B4 ) 
 εἴη καὶ ἐρᾶν καὶ ἔρωτι χαρίζεσθαι κατὰ καιρόν. 
 ἕτερος δέ τις προσέθηκε τῶν Εὐριπίδου τάδε
 ( Androm. fr. 136 N )· 
 σὺ δ’ ὦ τύραννε θεῶν τε κἀνθρώπων Ἔρως, 
 ἢ μὴ δίδασκε τὰ καλὰ φαίνεσθαι καλὰ 
 ἢ τοῖς ἐρῶσιν ὧν σὺ δημιουργὸς εἶ 
 μοχθοῦσι μόχθους εὐτυχῶς συνεκπόνει. 
 καὶ ταῦτα μὲν δρῶν τίμιος θεοῖς ἔσῃ, 
 μὴ δρῶν δ’ ὑπ’ αὐτοῦ τοῦ διδάσκεσθαι φιλεῖν 
 ἀφαιρεθήσῃ χάριτας αἷς τιμῶσί σε.

Ποντιανὸς δὲ Ζήνωνα ἔφη τὸν Κιτιέα ὑπολαμβάνειν τὸν Ἔρωτα
 θεὸν εἶναι φιλίας καὶ ἐλευθερίας, ἔτι δὲ καὶ ὁμονοίας
 παρασκευαστικόν, ἄλλου δὲ οὐδενός. διὸ καὶ ἐν τῇ Πολιτείᾳ
 ἔφη τὸν Ἔρωτα θεὸν εἶναι συνεργὸν ὑπάρχοντα πρὸς τὴν τῆς
 πόλεως σωτηρίαν. ὅτι δὲ καὶ οἱ τούτου πρεσβύτεροι κατὰ
 φιλοσοφίαν σεμνόν τινα τὸν Ἔρωτα καὶ παντὸς αἰσχροῦ
 κεχωρισμένον ᾔδεσαν δῆλον ἐκ τοῦ κατὰ τὰ γυμνάσια αὐτὸν
 συνιδρῦσθαι Ἑρμῇ καὶ Ἡρακλεῖ, τῷ μὲν λόγου, τῷ δ’ ἀλκῆς
 προεστῶτι· ὧν ἑνωθέντων φιλία τε καὶ ὁμόνοια γεννᾶται, δι’ 
 ὧν ἡ καλλίστη ἐλευθερία τοῖς ταῦτα μετιοῦσιν συναύξεται.
 Ἀθηναῖοι δὲ τοσοῦτον ἀπέσχον τοῦ
 συνουσίας τινὸς διαλαβεῖν προεστάναι τὸν Ἔρωτα ὥστε τῆς
 Ἀκαδημίας ἐκδήλως τῇ Ἀθηνᾷ καθιερωμένης αὐτόθι τὸν Ἔρωτα
 ἱδρυσάμενοι συνθύουσιν αὐτῷ. Θεσπιεῖς τε τὰ Ἐρωτίδεια
 τιμῶσιν καθάπερ Ἀθηναῖοι τὰ Παν αθήναια καὶ
 τὠλύμπια Ἠλεῖοι Ῥόδιοί τε τὰ Ἁλίεια. καὶ ἐν ταῖς δημοτελέσι
 δὲ σπονδαῖς ὡς ἐπίπαν ὁ Ἔρως τιμᾶται. Λακεδαιμόνιοι δὲ πρὸ
 τῶν παρατάξεων Ἔρωτι προθύονται, ὡς ἐν τῇ τῶν
 παραταττομένων φιλίᾳ κειμένης τῆς σωτηρίας τε καὶ νίκης.
 καὶ Κρῆτες δ’ ἐν ταῖς παρατάξεσι τοὺς καλλίστους τῶν
 πολιτῶν κοσμήσαντες διὰ τούτων θύουσι τῷ Ἔρωτι, ὡς
 Σωσικράτης ἱστορεῖ ( FHG IV 501 ). ὁ δὲ παρὰ
 Θηβαίοις ἱερὸς λόχος καλούμενος συνέστηκεν ἐξ ἐραστῶν καὶ
 ἐρωμένων, τὴν τοῦ θεοῦ σεμνότητα ἐμφαίνων, ἀσπαζομένων
 θάνατον ἔνδοξον ἀντ’ αἰσχροῦ καὶ ἐπονειδίστου βίου. Σάμιοι
 δέ, ὥς φησιν Ἐρξίας ἐν Κολοφωνιακοῖς ( ib.
 406 ), γυμνάσιον ἀναθέντες τῷ Ἔρωτι τὴν διὰ τοῦτον
 ἀγομένην ἑορτὴν Ἐλευθέρια προσηγόρευσαν· δι’ ὃν θεὸν καὶ
 Ἀθηναῖοι ἐλευθερίας ἔτυχον, καὶ οἱ Πεισιστρατίδαι
 ἐκπεσόντες ἐπεχείρησαν διαβάλλειν πρῶτον τὰς περὶ τὸν θεὸν
 τοῦτον πράξεις.

τούτων λεχθέντων ὁ Πλούταρχος ἀπεμνημόνευσε τῶν ἐκ Φαίδρου
 Ἀλέξιδος ( II 386 K )· 
 πορευομένῳ δ’ ἐκ Πειραιῶς ὑπὸ τῶν κακῶν 
 καὶ τῆς ἀπορίας φιλοσοφεῖν ἐπῆλθέ μοι. 
 
 καί μοι δοκοῦσιν ἀγνοεῖν οἱ ζωγράφοι 
 τὸν Ἔρωτα, συντομώτατον δ’ εἰπεῖν, ὅσοι 
 τοῦ δαίμονος τούτου ποιοῦσιν εἰκόνας. 
 ἐστὶν γὰρ οὔτε θῆλυς οὔτ’ ἄρσην, πάλιν 
 οὔτε θεὸς οὔτ’ ἄνθρωπος, οὔτ’ ἀβέλτερος 
 οὔτ’ αὖθις ἔμφρων, ἀλλὰ συνενηνεγμένος 
 πανταχόθεν ἑνὶ τύπῳ τε πόλλ’ εἴδη
 φέρων. 
 ἡ τόλμα μὲν γὰρ ἀνδρός, ἡ δὲ δειλία 
 γυναικός, ἡ δ’ ἄνοια μανίας, ὁ δὲ λόγος 
 φρονοῦντος, ἡ σφοδρότης δὲ θηρός, ὁ δὲ πόνος 
 ἀδάμαντος, ἡ φιλοτιμία δὲ δαίμονος. 
 καὶ ταῦτ’ ἐγώ, μὰ τὴν Ἀθηνᾶν καὶ θεούς, 
 οὐκ οἶδ’ ὅ τι ἐστίν, ἀλλ’ ὅμως ἔχει γέ τι 
 τοιοῦτον, ἐγγύς τ’ εἰμὶ τοὐνόματος. 
 Εὔβουλος δ’ ἢ Ἀραρὼς ἐν Καμπυλίωνι ( ib.
 178 )· 
 τίς ἦν ὁ γράψας πρῶτος ἀνθρώπων ἄρα 
 ἢ κηροπλαστήσας Ἔρωθ’ ὑπόπτερον; 
 ὡς οὐδὲν ᾔδει πλὴν χελιδόνας γράφειν, 
 ἀλλ’ ἦν ἄπειρος τῶν τρόπων τῶν τοῦ θεοῦ. 
 ἐστὶν γὰρ οὔτε κοῦφος οὔτε ῥᾴδιος 
 ἀπαλλαγῆναι τῷ φέροντι τὴν νόσον, 
 βαρὺς δὲ κομιδῇ. πῶς ἂν οὖν ἔχοι πτερὰ 
 τοιοῦτο πρᾶγμα; λῆρος, εἰ κὰν φήσειέ
 τις. 
 Ἄλεξις δ’ ἐν Ἀποκοπτομένῳ ( ib. 305 )·
 
 λέγεται γὰρ λόγος 
 
 ὑπὸ τῶν σοφιστῶν μὴ πέτεσθαι τὸν θεὸν 
 τὸν Ἔρωτα, τοὺς δ’ ἐρῶντας· αἰτίαν δ’ ἔχειν 
 ἐκεῖνον ἄλλως, ἠγνοηκότας δὲ τοὺς 
 γραφεῖς ἔχοντα πτέρυγας αὐτὸν ζωγραφεῖν.

(Θεόφραστος δ’ ἐν τῷ Ἐρωτικῷ ( fr. 107 )
 Χαιρήμονά φησι τὸν τραγικὸν λέγειν ( ante fr. 13
 N ), ὡς τὸν οἶνον τῶν χρωμένων τοῖς
 τρόποισ κεράννυσθαι, οὕτως καὶ τὸν Ἔρωτα· ὃς
 μετριάζων μέν ἐστιν εὔχαρις, ἐπιτεινόμενος δὲ καὶ
 διαταράττων χαλεπώτατος ..... διόπερ ὁ ποιητὴς οὗτος
 ( Eur. Iph. A 548 N ) οὐ κακῶς αὐτοῦ τὰς
 δυνάμεις διαιρῶν φησι ‘δίδυμα γὰρ τόξα αὐτὸν
 ἐντείνεσθαι χαρίτων, τὸ μὲν ἐπ’ εὐαίωνι τύχᾳ, τὸ δ’ ἐπὶ
 συγχύσει βιοτᾶς.ʼ) 
 ὁ δ’ αὐτὸς οὗτος ποιητὴς καὶ περὶ τῶν ἐρώντων ἐν τῷ
 ἐπιγραφομένῳ Τραυματίᾳ φησὶν οὕτως ( II 382 K )·
 
 τίς οὐχί φησι τοὺς ἐρῶντας ζῆν μόνους, 
 οὓσ δεῖ γε πρῶτον μὲν
 στρατευτικωτάτους 
 εἶναι πονεῖν τε δυναμένους τοῖς σώμασιν 
 μάλιστα προσεδρεύειν τ’ ἀρίστους τῷ πόθῳ, 
 ποιητικούς, ἰταμούς, προθύμους, εὐπόρους 
 ἐν τοῖς ἀπόροις, βλέποντας ἀθλιωτάτους. 
 Θεόφιλος δ’ ἐν τῷ Φιλαύλῳ ( ib. 477 )·
 
 τίς φησὶ τοὺς ἐρῶντας οὐχὶ νοῦν ἔχειν; 
 ἦ πού τίς ἐστι τοὺς τρόπους ἀβέλτερος. 
 εἰ γὰρ ἀφέλοι τις τοῦ βίου τὰς ἡδονάς, 
 
 καταλείπετ’ οὐδὲν ἄλλο πλὴν τεθνηκέναι. 
 ἐγὼ μὲν οὖν καὐτὸς κιθαριστρίας ἐρῶν, 
 παιδὸς κόρης, οὐ νοῦν ἔχω πρὸς τῶν θεῶν; 
 κάλλει καλῆς, μεγέθει μεγάλης, τέχνῃ σοφῆς· 
 ἥν ἐστ’ ἰδεῖν ἥδιον ἢ τὸ θεωρικὸν 
 ἔχουσιν ὑμῖν διανέμειν ἑκάστοτε. 
 Ἀριστοφῶν δὲ ἐν Πυθαγοριστῇ ( ib.
 280 )· 
 εἶτ’ οὐ δικαίως ἔστ’ ἀπεψηφισμένος 
 ὑπὸ τῶν θεῶν τῶν δώδεκ’ εἰκότως τ᾽ 
 Ἔρως; 
 ἐτάραττε κἀκείνους γὰρ ἐμβάλλων στάσεις, 
 ὅτ’ ἦν μετ’ αὐτῶν. ὡς δὲ λίαν ἦν θρασὺς 
 καὶ σοβαρός, ἀποκόψαντες αὐτοῦ τὰ πτερά, 
 ἵνα μὴ πέτηται πρὸς τὸν οὐρανὸν πάλιν, 
 δεῦρ’ αὐτὸν ἐφυγάδευσαν ὡς ἡμᾶς κάτω, 
 τὰς δὲ πτέρυγας ἃς εἶχε τῇ Νίκῃ φορεῖν 
 ἔδοσαν, περιφανὲς σκῦλον ἀπὸ τῶν πολεμίων. 
 περὶ δὲ τοῦ ἐρᾶν Ἄμφις ἐν Διθυράμβῳ φησίν
 ( ib. 240 ). 
 τί φῄς; σὺ ταυτὶ προσδοκᾷς πείσειν ἐμέ, 
 ὡς ἔστ’ ἐραστὴς ὅστις ὡραῖον φιλῶν 
 τρόπων ἐραστής ἐστι, τὴν ὄψιν παρείς; 
 ἄφρων γ’ ἀληθῶς. οὔτε τοῦτο πείθομαι 
 οὔθ’ ὡς πένης ἄνθρωπος ἐνοχλῶν πολλάκις 
 τοῖς εὐποροῦσιν οὐ λαβεῖν τι βούλεται. — 
 Ἄλεξις Ἑλένῃ ( ib. 320 )· 
 ὡς ὅστις αὐτῆς τῆσ ἀκμῆς τῶν σωμάτων 
 
 ἐρᾷ, τὸν ἄλλον δ’ οὐδὲ γινώσκει λόγον, 
 τῆς ἡδονῆς ἐστ᾽, οὐχὶ τῶν φίλων φίλος, 
 ἀδικεῖ τε τὸν Ἔρωτ’ ἐμφανῶς θνητὸς θεόν, 
 ἄπιστον αὐτὸν πᾶσι τοῖς ἄλλοις ποιῶν.

τούτων τῶν Ἀλέξιδος ἀπομνημονεύσας ὁ Μυρτίλος κᾆτα
 ἀποβλέψας εἰς τοὺς τὰ τῆς στοᾶς αἱρουμένους τὰ Ἑρμείου τοῦ
 Κουριέως ἐκ τῶν Ἰάμβων προειπών ( choliamb. p.
 147 )· 
 ἀκούσατ᾽, ὦ στοίακες, ἔμποροι λήρου, 
 λόγων ὑποκριτῆρες, οἳ μόνοι πάντα 
 τἀν τοῖς πίναξι, πρίν τι τῷ σοφῷ δοῦναι, 
 αὐτοὶ καταρροφεῖτε κᾆθ’ ἁλίσκεσθε 
 ἐναντία πράσσοντες οἷς τραγῳδεῖτε, 
 παιδοπῖπαι ὄντες καὶ τοῦτο μόνον ἐζηλωκότες τὸν
 ἀρχηγὸν ὑμῶν τῆς σοφίας Ζήνωνα τὸν Φοίνικα, ὃς οὐδέποτε
 γυναικὶ ἐχρήσατο, παιδικοῖς δ’ αἰεί, ὡς Ἀντίγονος ὁ
 Καρύστιος ἱστορεῖ ἐν τῷ περὶ τοῦ Βίου αὐτοῦ ( p. 117
 Wil ). θρυλεῖτε γὰρ ὅτι δεῖ μὴ τῶν σωμάτων ἀλλὰ
 τῆς ψυχῆς ἐρᾶν· οἵτινες μέχρι ὀκτὼ καὶ εἴκοσι ἐτῶν δεῖν
 λέγοντες συνέχειν τοὺς ἐρωμένους. — καί μοι δοκεῖ Ἀρίστων ὁ
 Κεῖος ὁ περιπατητικὸς οὐ κακῶς εἰρηκέναι ἐν τῷ δευτέρῳ περὶ
 τῶν Ἐρωτικῶν Ὁμοίων πρός τινα Ἀττικόν, μέγαν τινὰ κατὰ τὴν
 ἡλικίαν ἐπιδεικνύντα ὡς καλόν, ᾧ Δῶρος ἦν ὄνομα· ‘τὴν πρὸς
 Δόλωνά μοι, φησί, δοκῶ παρ’ Ὀδυσσέως
 ἀπάντησιν ἐπὶ σὲ μεταφέρειν· 
 Il. 10.401 
 
 ἦ ῥά νύ τοι μεγάλων Δώρων ἐπεμαίετο θυμός.’

Ἡγήσανδρος δ’ ἐν τοῖς Ὑπομνήμασι ( FHG IV 418 )
 τῶν ἡδυσμάτων φησὶν ἐρᾶν πάντας, οὐ τῶν κρεῶν οὐδὲ τῶν
 ἰχθύων· ἀπογενομένων γοῦν τούτων οὐδεὶς ἡδέως ἔτι
 προσφέρεται τὸ κρέας οὐδὲ τὸν ἰχθὺν οὐδ’ ἐπιθυμεῖ τῶν ὠμῶν
 καὶ τῶν ἀνηδύντων. 
 καὶ γὰρ τὸ παλαιὸν παίδων ἤρων, ὡς καὶ ὁ Ἀρίστων ἔφη, ὅθεν
 καὶ καλεῖσθαι τοὺς ἐρωμένους συνέβη παιδικά. πρὸς ἀλήθειαν
 γάρ, καθάπερ φησὶ Κλέαρχος ἐν τῷ πρώτῳ τῶν Ἐρωτικῶν
 ( FHG II 314 ), Λυκοφρονίδην εἰρηκέναι φησίν
 ( fr. 1 B )· 
 οὔτε παιδὸς ἄρρενος οὔτε παρθένων 
 τῶν χρυσοφόρων οὐδὲ γυναικῶν βαθυκόλπων 
 καλὸν τὸ πρόσωπον, ἐὰν μὴ κόσμιον πεφύκῃ. 
 ἡ γὰρ αἰδὼς ἄνθος ἐπισπείρει. 
 καὶ ὁ Ἀριστοτέλης δὲ ἔφη ( fr. 81 R )
 τοὺς ἐραστὰς εἰς οὐδὲν ἄλλο τοῦ σώματος τῶν ἐρωμένων
 ἀποβλέπειν ἢ τοὺς ὀφθαλμούς, ἐν οἷς τὴν αἰδῶ κατοικεῖν.
 Σοφοκλῆς δέ που περὶ τοῦ Πέλοπος διαλεγομένην ποιήσας τὴν
 Ἱπποδάμειάν φησιν ( Oenom. fr. 433 N )· 
 τοιάνδ’ ἐν ὄψει λύγγα θηρατηρίαν 
 ἔρωτος, ἀστραπήν τιν’ ὀμμάτων ἔχει· 
 ᾗ θάλπεται μὲν αὐτός, ἐξοπτᾷ δ’ ἐμέ, 
 
 ἴσον μετρῶν ὀφθαλμόν, ὥστε τέκτονος 
 παρὰ στάθμην ἰόντος ὀρθοῦται κανών.

Λικύμνιος δ’ ὁ Χῖος τὸν Ὕπνον φήσας ἐρᾶν τοῦ Ἐνδυμίωνος
 οὐδὲ καθεύδοντος αὐτοῦ κατακαλύπτει τοὺς ὀφθαλμούς, ἀλλὰ
 ἀναπεπταμένων τῶν βλεφάρων κοιμίζει τὸν ἐρώμενον, ὅπως διὰ
 παντὸς ἀπολαύῃ τῆς τοῦ θεωρεῖν ἡδονῆς. λέγει δ’ οὕτως
 ( fr. 3 B )· 
 Ὕπνος δὲ χαίρων 
 ὀμμάτων αὐγαῖς ἀναπεπταμένοις ὄσσοις ἐκοίμιζεν 
 κοῦρον. 
 καὶ ἡ Σαπφὼ δὲ πρὸς τὸν ὑπερβαλλόντως θαυμαζόμενον
 τὴν μορφὴν καὶ καλὸν εἶναι νομιζόμενόν φησιν ( fr. 29
 B )· 
 στᾶθι κἄντα, φίλος, 
 καὶ τὰν ἐπ’ ὄσσοις ἀμπέτασον χάριν. 
 ὁ δ’ Ἀνακρέων τί φησίν ( fr. 4 B ) ;ʼ
 
 ὦ παῖ παρθένιον βλέπων, 
 δίζημαί σε, σὺ δ’ οὐ κλύεις, 
 οὐκ εἰδὼς ὅτι τῆς ἐμῆς 
 ψυχῆς ἡνιοχεύεις. 
 ὁ δὲ μεγαλοφωνότατος Πίνδαρος ( fr. 123
 B4 )· 
 τὰς δὲ Θεοξένου, φησίν, ἀκτῖνας πρὸσ ὄσσων
 μαρμαριζοίσας δρακεὶς 
 ὃς μὴ πόθῳ κυμαίνεται, ἐξ ἀδάμαντος 
 ἢ σιδάρου κεχάλκευται μέλαιναν καρδίαν 
 ψυχρᾷ φλογί . 
 
 ὁ δὲ τοῦ Κυθηρίου Φιλοξένου Κύκλωψ ἐρῶν τῆς
 Γαλατείας καὶ ἐπαινῶν αὐτῆς τὸ κάλλος, προμαντευόμενος τὴν
 τύφλωσιν πάντα μᾶλλον αὐτῆς ἐπαινεῖ ἢ τῶν ὀφθαλμῶν
 μνημονεύει, λέγων ὧδε ( fr. 8 B )· 
 ὦ καλλιπρόσωπε, 
 χρυσεοβόστρυχε Γαλάτεια , χαριτόφωνε,
 θάλος 
 Ἐρώτων. 
 τυφλὸς ὁ ἔπαινος καὶ κατ’ οὐδὲν ὅμοιος τῷ Ἰβυκείῳ
 ἐκείνῳ ( fr. 5 B4 )· 
 Εὐρύαλε, γλυκέων Χαρίτων θάλος, ... 
 καλλικόμων μελέδημα, σὲ μὲν Κύπρις 
 ἅ τ’ ἀγανοβλέφαρος Πειθὼ ῥοδέοισιν ἐν ἄνθεσι
 θρέψαν. 
 Φρύνιχός τε ἐπὶ τοῦ Τρωίλου ἔφη ( fr. 2
 B ) ‘λάμπειν ἐπὶ πορφυραῖς παρῇσι φῶς ἔρωτος.’
 —

ὑμεῖς δὲ ξυρουμένους τὰ γένεια περιφέρετε τοὺς 
 ἐρωμένους· τοῦ ξύρεσθαι τὸν πώγωνα κατ’ Ἀλέξανδρον
 εὑρημένου, ὥς φησιν ὑμῶν ὁ Χρύσιππος ἐν τῷ τετάρτῳ περὶ τοῦ
 Καλοῦ καὶ τῆς Ἡδονῆς. οὐκ ἀκαίρως δ᾽, ὡς ἐμαυτὸν πείθω,
 μεμνήσομαι τῆς λέξεως· χαίρω γὰρ πάνυ τῷ ἀνδρὶ διά τε τὴν
 πολυμαθίαν καὶ τὴν τοῦ ἤθους ἐπιείκειαν. λέγει δὲ οὕτως ὁ
 φιλόσοφος· ‘τὸ ξύρεσθαι τὸν πώγωνα κατ’ Ἀλέξανδρον
 προῆκται, τῶν προτέρων οὐ χρωμένων αὐτῷ. καὶ γὰρ Τιμόθεος ὁ
 αὐλητὴς πώγωνα μέγαν ἔχων ηὔλει, καὶ ἐν Ἀθήναις διατηροῦσιν
 οὐ σφόδρα ἀρχαῖον τὸν πρῶτον 
 περικειράμενον παρωνύμιον ἔχειν Κόρσην.’ — διὸ καὶ Ἄλεξις
 ἔφη που ( II 394 K )· 
 ἂν πιττοκοπούμενόν τιν’ ἢ ξυρούμενον 
 ὁρᾷς, τοῦτον ἔχει τι θάτερον· 
 ἢ γὰρ στρατεύειν ἐπινοεῖν μοι φαίνεται 
 καὶ πάντα τῷ πώγωνι δρᾶν ἐναντία, 
 ἢ πλουσιακὸν τούτῳ τι προσπίπτει
 κακόν. 
 τί γὰρ αἱ τρίχες λυποῦσιν ἡμᾶς, πρὸς θεῶν; 
 δι’ ἃς ἀνὴρ ἕκαστος ἡμῶν φαίνεται, 
 εἰ μή τι ταύταις ἀντιπράττεσθ’ ὑπονοεῖς; — 
 ‘Διογένης δὲ ἰδών τινα οὕτως ἔχοντα τὸ γένειον
 ἔφησεν· ‘μή τι ἔχεις ἐγκαλεῖν τῇ φύσει, ὅτι ἄνδρα σὲ
 ἐποίησε καὶ οὐ γυναῖκα;’ ἕτερον δέ τινα ἐπὶ ἵππου ἰδὼν
 παραπλησίως ἔχοντα καὶ μεμυρισμένον καὶ τούτοις ἀκολούθως
 ἠμφιεσμένον, πρότερον μὲν ἔφησε ζητεῖν τί ἐστιν ὁ
 ἱππόπορνος, νῦν δ’ εὑρηκέναι. ἐν Ῥόδῳ δὲ νόμου ὄντος μὴ
 ξύρεσθαι οὐδ’ ὁ ἐπιληψόμενος οὐδείς ἐστιν διὰ τὸ πάντας
 ξύρεσθαι. ἐν Βυζαντίῳ δὲ ζημίας ἐπικειμένης τῷ ἔχοντι
 κουρεῖ ξυρὸν οὐδὲν ἧττον πάντες χρῶνται
 αὐτῷ.’ καὶ ταῦτα μὲν ὁ θαυμάσιος εἴρηκε Χρύσιππος.

ὁ δὲ σοφὸς ἐκεῖνος Ζήνων, ὥς φησιν Ἀντίγονος ὁ Καρύστιος
 ( p. 118 Wil ), προμαντευόμενος ὑμῶν, ὡς τὸ
 εἰκός, περὶ τοῦ βίου καὶ τῆς προσποιητοῦ ἐπιτηδεύσεως ἔφη
 ὡς οἱ παρακούσαντες αὐτοῦ τῶν λόγων καὶ μὴ συνέντες ἔσονται
 ῥυπαροὶ καὶ ἀνελεύθεροι, καθάπερ οἱ τῆς
 Ἀριστίππου παρενεχθέντες αἱρέσεως ἄσωτοι καὶ θρασεῖς. καὶ
 δὴ τοιοῦτοι ὑμῶν εἰσιν οἱ πλεῖστοι, συνεσπασμένοι καὶ
 κακοπινεῖς οὐ μόνον τοῖς ἤθεσιν ἀλλὰ καὶ ἕξει. βουλόμενοι
 γὰρ ἐνδύεσθαι τὴν αὐτάρκειαν καὶ τὴν εὐτέλειαν εὑρίσκεσθε
 ἐπὶ ταῖς τῆς φιλαργυρίας θύραις ῥυπαρῶς ζῶντες καὶ
 τριβωνάρια περιβαλλόμενοι μικρὰ καὶ τῶν ἥλων
 ἐμπιπλάντες τὰ καττύματα καὶ κιναίδους καλοῦντες τοὺς ἢ
 μύρου προσβάλλοντας ἢ μικρῷ μαλακωτέραν ἠμφιεσμένους
 ἐσθῆτα. οὐ δεῖ οὖν οὕτως ἐσταλμένους περὶ ἀργύριον
 ἐπτοῆσθαι καὶ ἐρωμένους περιάγεσθαι ξυρουμένους τὴν ὑπήνην
 καὶ τὸν ὄρρον τοὺς ἀκολουθοῦντας 
 ἐν τῷ Λυκείῳ μετὰ σοφιστῶν, νὴ Δία, 
 λεπτῶν, ἀσίτων, σκυτίνων, 
 κατὰ τὸν Ἀντιφάνην ( II 58 K ).

ἐπαινῶ δὲ καὶ αὐτὸς τὸ κάλλος. καὶ γὰρ ἐν ταῖς Εὐανδρίαις
 τοὺς καλλίστους ἐγκρίνουσι καὶ τούτους πρωτοφορεῖν
 ἐπιτρέπουσιν. ἐν Ἤλιδι δὲ καὶ κρίσις γίνεται κάλλους, καὶ
 τῷ πρώτῳ τὰ τῆς θεοῦ φέρειν τεύχη δίδοται, τῷ δὲ δευτέρῳ
 τὸν βοῦν ἄγειν, ὁ δὲ τρίτος τὰς θυηλὰς ἐπιτίθησιν.
 Ἡρακλείδης δ’ ὁ Λέμβος ἱστορεῖ ( FHG III 168 )
 ὅτι κατὰ τὴν Σπάρτην θαυμάζεται μᾶλλον ... ἀνὴρ 
 ὁ κάλλιστος καὶ γυνὴ ἡ καλλίστη, καλλίστας γεννώσης τῆς
 Σπάρτης τὰς γυναῖκας. διὸ καὶ φασὶν Ἀρχιδάμου τοῦ βασιλέως,
 γυναικὸς αὐτῷ καλῆς φαινομένης, ἑτέρας
 δὲ αἰσχρᾶς καὶ πλουσίας, ὡς ἀπέκλινεν ἐπὶ τὴν πλουσίαν,
 ζημιῶσαι τοὺς ἐφόρους αὐτόν, ἐπιλέγοντας ὅτι βασιλίσκους
 ἀντὶ βασιλέων τᾷ Σπάρτᾳ γεννᾶν προαιρεῖται. Εὐριπίδης τε
 ἔφη ( Aeoli fr. 15, 2 N )· 
 πρῶτον μὲν εἶδος ἄξιον τυραννίδος ... 
 καὶ οἱ παρ’ Ὁμήρῳ δὲ δημογέροντες θαυμάζοντες τῆς
 Ἑλένης τὸ κάλλος φασίν· 
 Il. 3.156 
 
 οὐ νέμεσις Τρῶας καὶ ἐυκνήμιδας Ἀχαιοὺς 
 τοιῇδ’ ἀμφὶ γυναικὶ πολὺν χρόνον ἄλγεα
 πάσχειν· 
 αἰνῶς ἀθανάτῃσι θεῇς εἰς ὦπα ἔοικεν. 
 
 ἐκπέπληκται οὖν καὶ αὐτὸς ὁ Πρίαμος ἐπὶ τῷ κάλλει
 τῆς γυναικὸς καίτοι ἐν δεινοῖς ὑπάρχων.
 θαυμάζει γοῦν ἐπὶ κάλλει τὸν Ἀγαμέμνονα τοιαῦτα ἐκφωνῶν
 ( ib. 169 )· 
 καλὸν δ’ οὕτω ἐγὼν οὔπω ἴδον ὀφθαλμοῖσιν 
 οὐδ’ οὕτω γεραρόν· βασιλῆι δὲ ἀνδρὶ ἔοικεν. 
 καθίστων δὲ καὶ πολλοὶ τοὺς καλλίστους βασιλέας,
 ὡς μέχρι νῦν οἱ Ἀθάνατοι καλούμενοι Αἰθίοπες, ὥς φησι Βίων
 ἐν Αἰθιοπικοῖς ( FHG IV 351 ). ὡς ἔοικε γάρ, τὸ
 κάλλος βασιλείας οἰκεῖόν ἐστιν. θεαὶ περὶ κάλλους ἤρισαν
 πρὸς ἀλλήλας, καὶ διὰ κάλλος οἱ θεοὶ ἀνηρείψαντο Διὶ
 οἰνοχόον τὸν Γανυμήδη· 
 Il. 20.235 
 
 κάλλεος εἵνεκα οἷο, ἵν’ ἀθανάτοισι μετείῃ. 
 
 αἱ θεαὶ δὲ τίνας ἀναρπάζουσιν; οὐ τοὺς καλλίστους;
 οἷς καὶ σύνεισιν· Ἠὼς μὲν Κεφάλῳ καὶ Κλείτῳ καὶ Τιθωνῷ,
 Δημήτηρ Ἰασίωνι, Ἀφροδίτη Ἀγχίσῃ καὶ 
 Ἀδώνιδι. διὰ κάλλος δὲ καὶ ὁ μέγιστος τῶν θεῶν διὰ κεράμων
 χρυσὸς ἔρχεται, ταῦρος γίνεται, ἀετὸς πτεροῦται πολλάκις,
 ὥσπερ καὶ ἐπ’ Αἰγίνῃ. Σωκράτης δ’ ὁ φιλόσοφος ὁ πάντων
 καταφρονῶν τοῦ Ἀλκιβιάδου κάλλους οὐχ ἥττων ἐστίν; ὡς καὶ ὁ
 σεμνότατος Ἀριστοτέλης τοῦ Φασηλίτου μαθητοῦ. ἡμεῖς δ’ οὐχὶ
 καὶ τῶν ἀψύχων τὰ κάλλιστα προκρίνομεν; ... ἐπαινοῦντες τῶν
 Σπαρτιατῶν τὸ ἔθος τὸ γυμνοῦν τὰς παρθένους τοῖς ξένοις. ἐν
 Χίῳ δὲ τῇ νήσῳ καὶ βαδίζειν ἥδιστόν ἐστιν ἐπὶ τὰ γυμνάσια
 καὶ τοὺς δρόμους καὶ ὁρᾶν προσπαλαίοντας τοὺς νέους ταῖς
 κόραις.’

καὶ ὁ Κύνουλκος ‘ταυτὶ καὶ τολμᾶς σὺ λέγειν,’ οὐ
 ‘ῥοδοδάκτυλος οὖσα’ κατὰ τὸν Κρατῖνον ( I 104
 K ), ἀλλὰ βολίτινον ἔχων θάτερον σκέλος ( Arist.
 Ran. 295 ), ἐκείνου τοῦ ὁμωνύμου σοι ποιητοῦ τὴν
 κνήμην φορῶν, ὃς ἐν τοῖς καπηλείοις καὶ τοῖς πανδοκείοις
 αἰεὶ διαιτᾷ, καίτοι Ἰσοκράτους τοῦ ῥήτορος ἐν τῷ
 Ἀρεοπαγιτικῷ ( 49 ) εἰρηκότος· ‘ἐν καπηλείῳ δὲ
 φαγεῖν ἢ πιεῖν οὐδεὶς οὐδ’ ἂν οἰκέτης ἐτόλμησεν.
 σεμνύνεσθαι γὰρ ἐμελέτων, οὐ βωμολοχεύεσθαι.’ Ὑπερείδης δὲ
 ἐν τῷ κατὰ Πατροκλέους ( fr. 141 Bl ), εἰ
 γνήσιος ὁ λόγος, τοὺς Ἀρεοπαγίτας φησὶν ἀριστήσαντά τινα ἐν
 καπηλείῳ κωλῦσαι ἀνιέναι εἰς Ἄρειον πάγον. σὺ δέ, ὦ
 σοφιστά, ἐν τοῖς καπηλείοις συναναφύρῃ οὐ μετὰ ἑταίρων ἀλλὰ
 μετὰ ἑταιρῶν, μαστροπευούσας περὶ σαυτὸν οὐκ ὀλίγας ἔχων
 καὶ περιφέρων αἰεὶ τοιαυτὶ βιβλία Ἀριστοφάνους καὶ Ἀπολλοδώρου καὶ Ἀμμωνίου καὶ
 Ἀντιφάνους, ἔτι δὲ Γοργίου τοῦ Ἀθηναίου, πάντων τούτων
 συγγεγραφότων περὶ τῶν Ἀθήνησι Ἑταιρίδων. ὢ τῆς καλῆς σου
 πολυμαθίας, ὡς κατ’ οὐδὲν ἐμιμήσω Θεόμανδρον τὸν Κυρηναῖον,
 ὅν φησι Θεόφραστος ἐν τῷ περὶ Εὐδαιμονίας ( fr.
 80 ) περιιόντα ἐπαγγέλλεσθαι διδάσκειν εὐτυχίαν,
 ἐρωτοδιδάσκαλε· οὐδὲν ἄρα διαφέρεις Ἀμάσιος τοῦ Ἠλείου, ὃν
 Θεόφραστος ἐν τῷ Ἐρωτικῷ ( fr. 108 ) περὶ τοὺς
 ἔρωτας δεινὸν γεγονέναι λέγει. οὐκ ἂν ἁμάρτοι δέ τίς σε καὶ
 πορνογράφον καλῶν, ὡς Ἀριστείδην καὶ Παυσίαν ἔτι τε
 Νικοφάνη τοὺς ζωγράφους. μνημονεύει δὲ αὐτῶν ὡς ταῦτα καλῶς
 γραφόντων Πολέμων ἐν τῷ περὶ τῶν ἐν Σικυῶνι Πινάκων
 ( fr. 16 Pr ). ὢ τῆς καλῆς πολυμαθίας, ἄνδρες
 φίλοι, τῆς τοῦ γραμματικοῦ τοῦδε, ὃς οὐδ’ ἐγκαλύπτεται,
 ἀλλ’ ἀναφανδὸν τὰ Εὐβούλου αἰεὶ ἐκ Κερκώπων λέγει ( II
 182 K )· 
 Κόρινθον ἦλθον. ἡδέως ἐνταῦθά πως 
 λάχανόν τι τρώγων Ὤκιμον διεφθάρην· 
 κἀνταῦθα κατελήρησα τὴν ἐξωμίδα. 
 καλός γε ὁ τῶν Κορινθίων σοφιστής, ὁ τοῖς μαθηταῖς
 διηγούμενος ὅτι Ὤκιμον ἑταίρας ὄνομα ... καὶ ἄλλα δὲ πολλά,
 ὦναιδές, δράματα ἀπὸ ἑταιρῶν ἔσχε τὰς ἐπιγραφάς, Θάλαττα
 Διοκλέους, Φερεκράτους Κοριαννώ, Εὐνίκου ἢ Φιλυλλίου
 Ἄντεια, Μενάνδρου δὲ Θαὶς καὶ Φάνιον, Ἀλέξιδος Ὀπώρα,
 Εὐβούλου Κλεψύδρα. οὕτω δ’ ἐκλήθη αὕτη ἡ ἑταίρα, ἐπειδὴ
 πρὸς κλεψύδραν συνουσίαζεν ἕως κενωθῇ,
 ὡς Ἀσκληπιάδης εἴρηκεν ὁ τοῦ Ἀρείου ἐν τῷ περὶ Δημητρίου
 τοῦ Φαληρέως συγγράμματι ( FHG III 306 ), τὸ
 κύριον αὐτῆς ὄνομα φάσκων εἶναι Μητίχην.

ἐστὶν δ’ ἑταίρα, ὡς Ἀντιφάνης φησὶν ἐν Ἀγροίκῳ ( II 13
 K ), 
 τῷ τρέφοντι συμφορά· 
 εὐφραίνεται γὰρ κακὸν ἔχων οἴκοι μέγα. 
 διόπερ καὶ θρηνῶν τις αὑτὸν παράγεται ὑπὸ
 Τιμοκλέους ἐν Νεαίρᾳ ( ib. 462 )· 
 ἀλλ’ ἔγωγ’ ὁ δυστυχὴς 
 Φρύνης ἐρασθείς, ἡνίκ’ ἔτι τὴν κάππαριν 
 συνέλεγεν οὔπω τ’ εἶχεν ὅσαπερ νῦν ἔχει, 
 πάμπολλ’ ἀναλίσκων ἐφ’ ἑκάστῳ τῆς θύρας 
 ἀπεκλειόμην. 
 καὶ ἐν τῷ ἐπιγραφομένῳ δ’ Ὀρεσταυτοκλείδης
 ὁ αὐτὸς Τιμοκλῆς φησι ( ib. 462 )·
 
 περὶ δὲ τὸν πανάθλιον 
 εὕδουσι γρᾶες, Νάννιον, Πλαγγών, Λύκα, 
 Γνάθαινα, Φρύνη, Πυθιονίκη, Μυρρίνη, 
 Χρυσίς, Κοναλίς, Ἱερόκλεια, Λοπάδιον. 
 τούτων τῶν ἑταιρῶν καὶ Ἄμφις μνημονεύει ἐν Κουρίδι
 λέγων ( ib. 242 )· 
 τυφλὸς ὁ Πλοῦτος εἶναί μοι δοκεῖ, 
 ὅστις γε παρὰ ταύτην μὲν οὐκ εἰσέρχεται, 
 παρὰ δὲ Σινώπῃ καὶ Λύκᾳ καὶ Ναννίῳ 
 ἑτέραις τε τοιαύταισι παγίσι τοῦ βίου 
 ἔνδον κάθητ’ ἀπόπληκτος οὐδ’ ἐξέρχεται.

Ἄλεξις δ’ ἐν τῷ ἐπιγραφομένῳ δράματι Ἰσοστάσιον τὴν
 ἑταιρικὴν παρασκευὴν καὶ τὰς δι’ ἐπιτεχνήσεως κομμώσεις τῶν
 ἑταιρῶν οὕτως ἐκτίθεται ( ib. 329 )· 
 πρῶτα μὲν γὰρ πρὸς τὸ κέρδος καὶ τὸ συλᾶν τοὺς 
 πέλας 
 πάντα τἄλλ’ αὐταῖς πάρεργα γίνεται, ῥάπτουσι δὲ 
 πᾶσιν ἐπιβουλάς. ἐπειδὰν δ’ εὐπορήσωσίν ποτε, 
 ἀνέλαβον καινὰς ἑταίρας, πρωτοπείρους τῆς τέχνης· 
 εὐθὺς ἀναπλάττουσι ταύτας, ὥστε μήτε τοὺς τρόπους 
 μήτε τὰς ὄψεις ὁμοίας διατελεῖν οὔσας ἔτι. 
 τυγχάνει μικρά τις οὖσα· φελλὸς ἐν ταῖς βαυκίσιν 
 ἐγκεκάττυται. μακρά τις· διάβαθρον λεπτὸν φορεῖ 
 τήν τε κεφαλὴν ἐπὶ τὸν ὦμον καταβαλοῦσ᾽
 ἐξέρχεται· 
 τοῦτο τοῦ μήκους ἀφεῖλεν. οὐκ ἔχει τις ἰσχία· 
 ὑπενέδυσ’ ἐρραμέν’ αὐτήν, ὥστε τὴν εὐπυγίαν 
 ἀναβοᾶν τοὺς εἰσιδόντας. κοιλίαν ἁδρὰν 
 ἔχει· 
 στηθί’ ἔστ’ αὐταῖσι τούτων ὧν ἔχουσ’ οἱ κωμικοί· 
 ὀρθὰ προσθεῖσαι τοιαῦτα τοὔκλυτον τῆς κοιλίας 
 ὡσπερεὶ κοντοῖσι τούτοις εἰς τὸ πρόσθ’ ἀπήγαγον. 
 τὰς ὀφρῦς πυρρὰς ἔχει τις· ζωγραφοῦσιν ἀσβόλῳ. 
 συμβέβηκ’ εἶναι μέλαιναν· κατέπλασεν ψιμυθίῳ. 
 λευκόχρως λίαν τίς ἐστιν· παιδέρωτ’ ἐντρίβεται. 
 καλὸν ἔχει τοῦ σώματός τι· τοῦτο γυμνὸν
 δείκνυται. 
 εὐφυεῖς ὀδόντας ἔσχεν· ἐξ ἀνάγκης δεῖ γελᾶν, 
 
 ἵνα θεωρῶσ’ οἱ παρόντες τὸ στόμ’ ὡς κομψὸν φορεῖ. 
 ἂν δὲ μὴ χαίρῃ γελῶσα, διατελεῖ τὴν ἡμέραν 
 ἔνδον, ὥσπερ τοῖς μαγείροις ἃ παράκειθ’ ἑκάστοτε, 
 ἡνίκ’ ἂν πωλῶσιν αἰγῶν κρανία, ξυλήφιον 
 μυρρίνης ἔχουσα λεπτὸν ὀρθὸν ἐν τοῖς χείλεσιν· 
 ὥστε τῷ χρόνῳ σέσηρεν, ἄν τε βούλητ’ ἄν τε μή. 
 ὄψεις διὰ τούτων σκευοποιοῦσι τῶν
 τεχνῶν.

διὸ συμβουλεύω σοι, ‘Θετταλὲ ποικιλόδιφρε,’ τὰς ἐπὶ τῶν
 οἰκημάτων ἀσπάζεσθαι καὶ μὴ καταναλίσκειν εἰς οὐδὲν δέον τὰ
 τῶν υἱῶν κέρματα. ὄντως γὰρ ἄριστα χωλὸς οἰφεῖς
 ( Diogenian. 2, 2 ), τοῦ κρηπιδοποιοῦ πατρός
 σου πολλά σε σωφρονίσαντος καὶ διδάξαντος σκύτη βλέπειν. ἢ
 οὐκ οἶδας κατὰ τὴν Εὐβούλου Παννυχίδα ( II 193
 K ) ‘τὰς φιλῳδοὺς κερμάτων παλευτρίας, πώλους
 Κύπριδος ἐξησκημένας’, 
 γυμνὰς ἐφεξῆς ἐπὶ κέρως τεταγμένας, 
 ἐν λεπτοπήνοις ὕφεσιν ἑστώσας, οἵας 
 Ἠριδανὸς ἁγνοῖς ὕδασι κηπεύει κόρας· 
 παρ’ ὧν βεβαίως ἀσφαλῶς τ’ ἔξεστί σοι 
 μικροῦ πρίασθαι κέρματος τὴν ἡδονήν. 
 καὶ ἐν Ναννίῳ, εἰ Εὐβούλου τὸ δρᾶμα καὶ
 μὴ Φιλίππου, φησίν ( ib. 187 )· 
 
 ὅστις λέχη γὰρ σκότια νυμφεύει λάθρᾳ, 
 πῶς οὐχὶ πάντων ἐστὶν ἀθλιώτατος; 
 ἐξὸν θεωρήσαντι πρὸς τὸν ἥλιον 
 γυμνὰς ἐφεξῆς ἐπὶ κέρως τεταγμένας, 
 ἐν λεπτοπήνοις ὕφεσιν ἑστώσας, οἵας 
 Ἠριδανὸς ἁγνοῖς ὕδασι κηπεύει κόρας, 
 μικροῦ πρίασθαι κέρματος τὴν ἡδονήν, 
 καὶ μὴ λαθραίαν Κύπριν, αἰσχίστην νόσων 
 πασῶν, διώκειν, ὕβρεος οὐ πόθου χάριν. 
 Ἑλλάδος ἔγωγε τῆς ταλαιπώρου στένω
 ( Eur.Iph.A.370 ), 
 ἣ Κυδίαν ναύαρχον ἐξεπέμψατο. 
 ἐπιτιμᾷ δὲ καὶ Ξέναρχος ἐν Πεντάθλῳ τοῖς
 παραπλησίως σοι βιοῦσιν καὶ ἐσπουδακόσι περὶ τὰς
 μεγαλομίσθους ἑταίρας καὶ τὰς ἐλευθέρας τῶν γυναικῶν ταυτὶ
 λέγων ( ib. 468 )· 
 δεινά, δεινὰ κοὐκ ἀνασχετὰ 
 ἐν τῇ πόλει πράττουσιν οἱ νεώτεροι. 
 ὅπου γὰρ οὐσῶν μειράκων μάλ’ εὐπρεπῶν 
 ἐπὶ τοῖσι πορνείοισιν, ἃς ἔξεσθ’ ὁρᾶν 
 εἰληθερούσας, στέρν’ ἀπημφιεσμένας, 
 γυμνὰς ἐφεξῆς τ’ ἐπὶ κέρως τεταγμένας· 
 ὧν ἔστιν ἐκλεξάμενον ᾗ τις ἥδεται, 
 λεπτῇ, παχείᾳ, στρογγύλῃ, μακρᾷ, ῥικνῇ, 
 νέᾳ, παλαιᾷ, μεσοκόπῳ, πεπαιτέρᾳ· 
 μὴ κλίμακα στησάμενον εἰσβῆναι λάθρᾳ 
 
 μηδὲ δι’ ὀπῆς κάτωθεν εἰσδῦναι στέγης 
 μηδ’ ἐν ἀχύροισιν εἰσενεχθῆναι τέχνῃ. 
 αὐταὶ βιάζονται γὰρ εἰσέλκουσί τε 
 τοὺς μὲν γέροντας ὄντας ἐπικαλούμεναι 
 πατρίδια, τοὺς δ’ ἀπφάρια, τοὺς νεωτέρους. 
 καὶ τῶνδ’ ἑκάστην ἔστιν ἀδεῶς, εὐτελῶς, 
 μεθ’ ἡμέραν, πρὸς ἑσπέραν, πάντας τρόπους· 
 ἃς δ’ οὔτ’ ἰδεῖν ἔστ᾽, οὔθ’ ὁρῶντ’ ἰδεῖν σαφῶς, 
 αἰεὶ δὲ τετρεμαίνοντα καὶ φοβούμενον ... 
 δεδιότα, ἐν τῇ χειρὶ τὴν ψυχὴν ἔχοντα 
 ἃς πῶς ποτ᾽, ὦ δέσποινα ποντία Κύπρι
 ( Eur.Hipp.415 ), 
 βινεῖν δύνανται, τῶν Δρακοντείων νόμων 
 ὁπόταν ἀναμνησθῶσι προσκινούμενοι;

καὶ Φιλήμων δὲ ἐν Ἀδελφοῖς προσιστορῶν ὅτι πρῶτος Σόλων διὰ
 τὴν τῶν νέων ἀκμὴν ἔστησεν ἐπὶ οἰκημάτων γύναια πριάμενος,
 καθὰ καὶ Νίκανδρος ὁ Κολοφώνιος ἱστορεῖ ἐν τρίτῳ
 Κολοφωνιακῶν ( fr. 9. 10 Sch ) φάσκων αὐτὸν καὶ
 πανδήμου Ἀφροδίτης ἱερὸν πρῶτον ἱδρύσασθαι ἀφ’ ὧν
 ἠργυρίσαντο αἱ προστᾶσαι τῶν οἰκημάτων. ἀλλ’ ὅ γε Φιλήμων
 οὕτως φησί ( II 479 K )· 
 σὺ δ’ εἰς ἅπαντας εὗρες ἀνθρώπους, Σόλων· 
 σὲ γὰρ λέγουσιν τοῦτ’ ἰδεῖν πρῶτον, μόνον 
 δημοτικόν, ὦ Ζεῦ, πρᾶγμα καὶ σωτήριον, 
 (καί μοι λέγειν τοῦτ’ ἐστὶν ἁρμοστόν, Σόλων) 
 μεστὴν ὁρῶντα τὴν πόλιν νεωτέρων 
 
 τούτους τ’ ἔχοντας τὴν ἀναγκαίαν φύσιν 
 ἁμαρτάνοντάς τ’ εἰς ὃ μὴ προσῆκον ἦν, 
 στῆσαι πριάμενόν τοι γυναῖκας κατὰ τόπους 
 κοινὰς ἅπασι καὶ κατεσκευασμένας. 
 ἑστᾶσι γυμναί, μὴ ᾽ξαπατηθῇς· πάνθ’ ὅρα. 
 οὐκ εὖ σεαυτοῦ τυγχάνεις ἔχων ...... 
 .... ἔχεις πως· ἡ θύρα ᾽στ’ ἀνεῳγμένη. 
 εἷς ὀβολός· εἰσπήδησον· οὐκ ἔστ’ οὐδὲ εἷς 
 ἀκκισμὸς οὐδὲ λῆρος, οὐδ’ ὑφήρπασεν· 
 ἀλλ’ εὐθὺς ὡς βούλει σὺ χὢν βούλει τρόπον. 
 ἐξῆλθες· οἰμώζειν λέγ᾽, ἀλλοτρία ᾽στί σοι. 
 καὶ Ἀσπασία δὲ ἡ Σωκρατικὴ ἐνεπορεύετο πλήθη καλῶν
 γυναικῶν, καὶ ἐπλήθυνεν ἀπὸ τῶν ταύτης ἑταιρίδων ἡ Ἑλλάς,
 ὡς καὶ ὁ χαρίεις Ἀριστοφάνης παρασημαίνεται, λέγων τὸν
 Πελοποννησιακὸν πόλεμον ὅτι Περικλῆς διὰ τὸν
 Ἀσπασίας ἔρωτα καὶ τὰς ἁρπασθείσας ἀπ’ αὐτῆς θεραπαίνας ὑπὸ
 Μεγαρέων ἀνερρίπισεν τὸ δεινόν ( Ach. 524 )·
 
 πόρνην δὲ Σιμαίθαν ἰόντες Μεγάραδε 
 νεανίαι κλέπτουσι μεθυσοκότταβοι· 
 κᾆθ’ οἱ Μεγαρῆς ὀδύναις πεφυσιγγωμένοι 
 ἀντεξέκλεψαν Ἀσπασίας πόρνας δύο· 
 κἀκεῖθεν ἁρχὴ τοῦ πολέμου κατερράγη 
 Ἕλλησι πᾶσιν ἐκ τριῶν λαικαστριῶν.

τῶν οὖν μεγαλομίσθων ἑταιρῶν ἀποτρέπω σε, γραμματικώτατε,
 διότι 
 
 τὰς μὲν ἄλλας ἔστιν αὐλούσας ἰδεῖν 
 αὐλητρίδας πάσας Ἀπόλλωνος νόμον, 
 ............. Διὸς νόμον· 
 αὗται δὲ μόνον αὐλοῦσιν Ἱέρακος νόμον, 
 Ἐπικράτης φησὶν ἐν Ἀντιλαίδι ( II 282
 K ), ἐν ᾧ δράματι καὶ περὶ τῆς πολυθρυλήτου Λαίδος
 τάδε λέγει ( ib. )· 
 αὕτη δὲ Λαὶς ἀργός ἐστι καὶ πότις, 
 τὸ καθ’ ἡμέραν ὁρῶσα πίνειν κἀσθίειν 
 μόνον, πεπονθέναι δὲ ταὐτά μοι δοκεῖ 
 τοῖς ἀετοῖς· οὗτοι γὰρ ὅταν ὦσιν νέοι 
 ἐκ τῶν ὀρῶν πρόβατ’ ἐσθίουσι καὶ λαγὼς 
 μετέωρ’ ἀναρπάζοντες ὑπὸ τῆς ἰσχύος· 
 ὅταν δὲ γηράσκωσιν ἤδη, τότε θεῶν 
 ἐπὶ τοὺς νεὼς ἵζουσι πεινῶντες κακῶς· 
 κἄπειτα τοῦτ’ εἶναι νομίζεται τέρας. 
 καὶ Λαὶς οὖν ὀρθῶς νομίζοιτ’ ἂν τέρας. 
 αὕτη γὰρ ὁπότ’ ἦν μὲν νεοττὸς καὶ νέα, 
 ὑπὸ τῶν στατήρων ἦν ἀπηγριωμένη, 
 εἶδες δ’ ἂν αὐτῆς Φαρνάβαζον θᾶττον ἄν· 
 ἐπεὶ δὲ δολιχὸν τοῖς ἔτεσιν ἤδη τρέχει 
 τὰς ἁρμονίας τε διαχαλᾷ τοῦ σώματος, 
 ἰδεῖν μὲν αὐτὴν ῥᾷόν ἐστιν ἢ πτύσαι· 
 ἐξέρχεταί τε πανταχόσ’ ἤδη πιομένη, 
 δέχεται δὲ καὶ στατῆρα καὶ τριώβολον, 
 προσίεται δὲ καὶ γέροντα καὶ νέον· 
 οὕτω δὲ τιθασὸς γέγονεν ὥστ᾽, ὦ φίλτατε, 
 τἀργύριον ἐκ τῆς χειρὸς ἤδη λαμβάνει. 
 
 μνημονεύει δὲ τῆς Λαίδος καὶ Ἀναξανδρίδης ἐν
 Γεροντομανίᾳ καὶ ἄλλας ἑταίρας αὐτῇ συγκαταλέγει διὰ τούτων
 ( ib. 138 )· 
 τὴν ἐκ Κορίνθου Λαίδ’ οἶσθα; Β. πῶς γὰρ οὔ; 
 τὴν ἡμετέρειόν γ᾽ . Α. ἦν ἐκείνῃ τις
 φίλη 
 Ἄντεια. Β. καὶ τοῦθ’ ἡμέτερον ἦν παίγνιον. 
 Α. νὴ τὸν Δί᾽, ἤνθει τότε Λαγίσκ᾽, ἤνθει τότε 
 καὶ Θεολύτη μάλ’ εὐπρόσωπος καὶ καλή, 
 ὑπέφαιν’ ἐσομένη δ’ Ὤκιμον λαμπρὰ πάνυ.

ταῦτά σοι παραινεῖν ἔχω, ἑταῖρε Μυρτίλε. καὶ κατὰ τὴν
 Φιλεταίρου Κυνηγίδα ( ib. 232 ) 
 παῦσαι γέρων ὢν τοὺς τρόπους. οὐκ οἶσθ’ ὅτι 
 οὔκ ἐστιν ἥδιστον ἀποθανεῖν βινοῦνθ’ ἅμα, 
 ὥσπερ λέγουσιν ἀποθανεῖν Φορμίσιον. 
 ἢ ἥδιστόν ἐστί σοι, ὡς ἐν Μαραθωνίοις φησὶ
 Τιμοκλῆς ( ib. 461 ), 
 ὅσον τὸ μεταξὺ μετὰ κορίσκης ἢ μετὰ 
 χαμαιτύπης τὴν νύκτα κοιμᾶσθαι. βαβαί, 
 ἡ στιφρότης, τὸ χρῶμα, πνεῦμα, δαίμονες. 
 τὸ μὴ σφόδρ’ εἶναι πάνθ’ ἕτοιμα, δεῖν δέ τι 
 ἀγωνιᾶσαι καὶ ῥαπισθῆναί τε καὶ 
 πληγὰς λαβεῖν ἁπαλαῖσι χερσίν· ἡδύ γε 
 νὴ τὸν Δία τὸν μέγιστον.’ 
 ἔτι πολλὰ τοῦ Κυνούλκου θέλοντος λέγειν καὶ 
 τοὐλπιανοῦ ἐπιραπίσαι βουληθέντος αὐτὸν εἰς τιμὴν
 τοῦ Μυρτίλου, φθάσας ὁ Μυρτίλος
 (διήχθρευεν γὰρ τῷ Σύρῳ) ἔφη· 
 ‘οὐχ ὧδ’ ἐμόγησαν 
 ἐλπίδες ὥστ’ ἐχθρῶν συμμαχίαν καλέσαι, 
 φησὶν ὁ Καλλίμαχος ( fr. 134 Sch ). οὐ
 γὰρ αὐτάρκεις ἡμεῖς ἀμύνασθαι, ὦ Κύνουλκε; 
 ὡς σκαιὸς εἶ κἄγροικος αἰσχροεπῶν· ἔα, 
 ἐπαρίστερ’ ἐν τῷ στόματι τὴν γλῶσσαν φορεῖς, 
 κατὰ τὴν Ἐφίππου Φιλύραν ( II 263 K ).
 δοκεῖς γάρ μοι ἐκείνων εἷς εἶναι 
 οὓς ἐδίδαξαν ἀριστερὰ γράμματα Μοῦσαι, 
 ὥς τις ἔφη τῶν παρῳδῶν ( inc. fr. 4
 Br ).

ἐγὼ γάρ, ὦ ἄνδρες σύσσιτοι, οὐ κατὰ τὰς Μεταγένους Αὔρας ἢ
 τὸν Ἀρισταγόρου Μαμμάκυθον ( I 705 K ) 
 ὑμῖν ὀρχηστρίδας εἶπον ἑταίρας 
 ὡραίας πρότερον, νῦν δ’ οὐχ ὑμῖν ἀγορεύω 
 ἄρτι χνοαζούσας αὐλητρίδας, αἵ τε τάχιστα 
 ἀνδρῶν φορτηγῶν ὑπὸ γούνατα μισθοῦ ἔλυσαν, 
 ἀλλὰ περὶ τῶν ὄντως ἑταιρῶν τὸν λόγον πεποίημαι,
 τουτέστιν τῶν φιλίαν ἄδολον συντηρεῖν δυναμένων, ἃς ὁ
 Κύνουλκος τολμᾷ λοιδορεῖν, τὰσ μόνας τῶν ἄλλων
 γυναικῶν τῷ τῆς φιλίας ὀνόματι προσηγορευμένας ἢ 
 ἀπὸ τῆς παρὰ τοῖς Ἀθηναίοις καλουμένης Ἑταίρας
 τῆς Ἀφροδίτης. περὶ ἧς φησιν ὁ Ἀθηναῖος
 Ἀπολλόδωρος ἐν τοῖς περὶ Θεῶν ( FHG I 431 )
 οὕτως. ‘Ἑταίραν δὲ τὴν Ἀφροδίτην τὴν τοὺς ἑταίρους καὶ τὰς
 ἑταίρας συνάγουσαν· τοῦτο δ’ ἐστὶν φίλας.’ καλοῦσι γοῦν καὶ αἱ ἐλεύθεραι γυναῖκες ἔτι καὶ
 νῦν καὶ αἱ παρθένοι τὰς συνήθεις καὶ φίλας ἑταίρας, ὡς ἡ
 Σαπφώ ( fr. 11 B4 )· 
 τάδε νῦν ἑταίραις 
 ταῖς ἐμαῖσι τερπνὰ καλῶς ἀείσω. 
 καὶ ἔτι ( fr. 31 )· 
 Λατὼ καὶ Νιόβα μάλα μὲν φίλαι ἦσαν ἑταῖραι. 
 καλοῦσι δὲ καὶ τὰς μισθαρνούσας ἑταίρας καὶ τὸ ἐπὶ
 συνουσίαις μισθαρνεῖν ἑταιρεῖν, οὐκ ἔτι πρὸς τὸ ἔτυμον
 ἀναφέροντες, ἀλλὰ πρὸς τὸ εὐσχημονέστερον, καθὸ δὴ καὶ
 Μένανδρος ἐν Παρακαταθήκῃ ἀπὸ τῶν ἑταιρῶν τοὺς ἑταίρους
 διαστέλλων φησί ( III 110 K )· 
 πεποιήκατ’ ἔργον οὐχ ἑταίρων γὰρ 
 ... ἀλλ’ ἑταιρῶν · ταὐτὰ δ’ ὄντα
 γράμματα 
 τὴν προσαγόρευσιν οὐ σφόδρ’ εὔσχημον ποιεῖ.

περὶ δὲ τῶν ἑταιρῶν Ἔφιππος ἐν Ἐμπολῇ τάδε φησίν ( II
 254 K )· 
 ἔπειτά γ’ εἰσίοντ᾽, ἐὰν λυπούμενος 
 τύχῃ τις ὑμῶν, ἐκολάκευσεν ἡδέως· 
 ἐφίλησεν οὐχὶ συμπιέσασα τὸ στόμα 
 ὥσπερ πολέμιον, ἀλλὰ τοῖσι στρουθίοις 
 χανοῦσ’ ὁμοίως· ἧς ἐπαρεμυθήσατο 
 ἐποίησέ θ’ ἱλαρὸν εὐθέως τ’ ἀφεῖλε πᾶν 
 αὐτοῦ τὸ λυποῦν κἀπέδειξεν ἵλεων. 
 Εὔβουλος δ’ ἐν Καμπυλίωνι κοσμίαν ἑταίραν παράγων
 φησίν ( II 178 )· 
 
 ὡς δ’ ἐδείπνει κοσμίως, 
 οὐχ ὥσπερ ἄλλαι τῶν πράσων ποιούμεναι 
 τολύπας ἔσαττον τὰς γνάθους καὶ τῶν κρεῶν 
 ἀπέβρυκον αἰσχρῶς, ἀλλ’ ἑκάστου μικρὸν ἂν 
 ἀπεγεύεθ’ ὥσπερ παρθένος Μιλησία. 
 Ἀντιφάνης Ὑδρίᾳ ( ib. 103 ) 
 οὗτος δ’ ὃν λέγω 
 ἐν γειτόνων αὐτῷ κατοικούσης τινὸς 
 ἰδὼν ἑταίρας εἰς ἔρωτ’ ἀφίκετο, 
 ἀστῆς, ἐρήμου δ’ ἐπιτρόπου καὶ συγγενῶν, 
 ἦθός τι χρυσοῦν πρὸς ἀρετὴν κεκτημένης, 
 ὄντως ἑταίρας. αἱ μὲν ἄλλαι τοὔνομα 
 βλάπτουσι τοῖς τρόποις γὰρ ὄντως ὂν καλόν. 
 Ἀναξίλας Νεοττίδι ( II 269 K )· 
 ἐὰν δέ τις μέτρια καὶ λέγουσα ....... 
 τοῖς δεομένοις τινων ὑπουργῇ πρὸς χάριν, 
 ἐκ τῆς ἑταιρείας ἑταίρα τοὔνομα 
 προσηγορεύθη. καὶ σὺ νῦν οὐχ ὡς λέγεις 
 πόρνης, ἑταίρας δ’ εἰς ἔρωτα τυγχάνεις 
 ἐληλυθώς· ἆρ’ ὡς ἀληθῶς ἐστι γοῦν 
 ἁπλῆ τις; Β. ἀστεία μὲν οὖν, νὴ τὸν Δία.

ὁ δὲ ὑμέτερος φιλοσοφομειρακίσκος τοιοῦτος οἷον Ἄλεξις ἢ
 Ἀντιφάνης ἐν Ὕπνῳ παράγει ( II 385 K )· 
 διὰ ταῦθ’ ὁ πόρνος οὗτος οὐδὲ τῶν πράσων 
 ἑκάστοτ’ ἐπεδείπνει μεθ’ ἡμῶν· τοῦτο δ’ ἦν, 
 ἵνα μή τι λυπήσειε τὸν ἐραστὴν φιλῶν. 
 
 καλῶς δὲ περὶ τῶν τοιούτων Ἔφιππος ἐν Σαπφοῖ φησιν
 ( ib. 262 )· 
 ὅταν γὰρ ὢν νέος 
 ἀλλότριον εἰσελθὼν ὄψον ἐσθίειν μάθῃ 
 ἀσύμβολόν τε χεῖρα προσβάλῃ βορᾷ, 
 διδόναι νόμιζ’ αὐτὸν σὺ τῆς νυκτὸς λόγον. 
 τὰ αὐτὰ εἴρηκεν καὶ Αἰσχίνης ὁ ῥήτωρ ἐν τῷ κατὰ
 Τιμάρχου ( 75 ).

περὶ δὲ τῶν ἑταιρῶν καὶ Φιλέταιρος ἐν Κυνηγίδι τάδε φησίν
 ( ib. 232 )· 
 οὐκ ἐτὸς Ἑταίρας ἱερόν ἐστι πανταχοῦ, 
 ἀλλ’ οὐχὶ γαμετῆς οὐδαμοῦ τῆς Ἑλλάδος. 
 οἶδα δὲ καὶ ἑορτήν τιν’ Ἑταιρίδεια ἀγομένην ἐν
 Μαγνησίᾳ οὐ διὰ τὰς ἑταίρας, ἀλλὰ δι’ ἑτέραν αἰτίαν, ἧς
 μνημονεύει Ἡγήσανδρος ἐν Ὑπομνήμασι γράφων ὧδε ( FHG
 IV 418 )· ‘τὴν τῶν Ἑταιριδείων ἑορτὴν συντελοῦσι
 Μάγνητες. ἱστοροῦσι δὲ πρῶτον Ἰάσονα τὸν Αἴσονος
 συναγαγόντα τοὺς Ἀργοναύτας Ἑταιρείῳ Διὶ θῦσαι καὶ τὴν
 ἑορτὴν Ἑταιρίδεια προσαγορεῦσαι. θύουσι δὲ καὶ οἱ Μακεδόνων
 βασιλεῖς τὰ Ἑταιρίδεια.’ Πόρνης δὲ Ἀφροδίτης ἱερόν ἐστι
 παρὰ Ἀβυδηνοῖς, ὥς φησι Πάμφιλος· κατεχομένης γὰρ τῆς
 πόλεως δουλείᾳ τοὺς φρουροὺς τοὺς ἐν αὐτῇ ποτε θύσαντας, ὡς
 ἱστορεῖ Νεάνθης ἐν τοῖς Μυθικοῖς ( FHG III 9 ),
 καὶ μεθυσθέντας ἑταίρας πλείονας προσλαβεῖν, ὧν μίαν
 κατακοιμηθέντας αὐτοὺς ἰδοῦσαν ἀνελομένην τὰς κλεῖς καὶ τὸ τεῖχος ὑπερβᾶσαν ἀπαγγεῖλαι τοῖς
 Ἀβυδηνοῖς. τοὺς δ’ αὐτίκα μεθ’ ὅπλων ἀφικομένους ἀνελεῖν
 μὲν τοὺς φύλακας, κρατήσαντας δὲ τῶν τειχῶν καὶ γενομένους
 ἐγκρατεῖς τῆς ἐλευθερίας χαριστήρια τῇ πόρνῃ ἀποδιδόντας
 Ἀφροδίτης Πόρνης ναὸν ἱδρύσασθαι. Ἄλεξις δ’ ὁ Σάμιος ἐν
 δευτέρῳ Ὥρων Σαμιακῶν ( FHG IV 299 ) ‘τὴν ἐν
 Σάμῳ Ἀφροδίτην, ἣν οἳ μὲν ἐν καλάμοις καλοῦσιν, οἳ δὲ ἐν
 ἕλει, Ἀττικαί, φησίν, ἑταῖραι ἱδρύσαντο αἱ συνακολουθήσασαι
 Περικλεῖ ὅτε ἐπολιόρκει τὴν Σάμον, ἐργασάμεναι ἱκανῶς ἀπὸ
 τῆς ὥρας.’ Εὐάλκης δ’ ἐν τοῖς Ἐφεσιακοῖς ( FHG IV
 406 ) καὶ ἐν Ἐφέσῳ φησὶν ἱερὰ ἱδρῦσθαι Ἑταίρᾳ
 Ἀφροδίτῃ. Κλέαρχος δ’ ἐν πρώτῳ Ἐρωτικῶν ( FHG II
 314 ) ‘Γύγης, φησίν, ὁ Λυδῶν βασιλεὺς οὐ μόνον
 περὶ ζῶσαν τὴν ἐρωμένην περιβόητος γέγονεν, ἐγχειρίσας
 αὑτόν τε καὶ τὴν ἀρχὴν ἐκείνῃ πᾶσαν, ἀλλὰ καὶ τελευτησάσης
 συναγαγὼν τοὺς ἐκ τῆς χώρας Λυδοὺς πάντας ἔχωσε μὲν
 Λυδίας τὸ νῦν ἔτι καλούμενον τῆς Ἑταίρας
 μνῆμα, εἰς ὕψος ἄρας ... ὥστε περιοδεύοντος αὐτοῦ τὴν ἐντὸς
 τοῦ Τμώλου χώραν, οὗ ἂν ἐπιστραφεὶς τύχῃ, καθορᾶν τὸ μνῆμα
 καὶ πᾶσι τοῖς τὴν Λυδίαν οἰκοῦσιν ἄποπτον εἶναι.’
 Δημοσθένης δ’ ὁ ῥήτωρ ἐν τῷ κατὰ Νεαίρας λόγῳ, εἰ γνήσιος,
 ὃν Ἀπολλόδωρος εἴρηκε, φησί ( 122 )· ‘τὰς μὲν
 ἑταίρας ἡδονῆς ἕνεκα ἔχομεν, τὰς δὲ παλλακὰς τῆς καθ᾽
 ἡμέραν θεραπείας, τὰς δὲ γυναῖκας τοῦ παιδοποιεῖσθαι
 γνησίως καὶ τῶν ἔνδον φύλακα πιστὴν 
 ἔχειν.’

καταλέξω δέ σοι, Κύνουλκε, Ἰωνικήν τινα ῥῆσιν ἐκτείνας κατὰ
 τὸν Αἰσχύλου .... περὶ ἑταιρῶν, ἀρξάμενος ἀπὸ τῆς καλῆς
 Κορίνθου, ἐπειδή μοι τὴν αὐτόθι σοφιστείαν ὠνείδισας.
 νόμιμόν ἐστιν ἀρχαῖον ἐν Κορίνθῳ, ὡς καὶ Χαμαιλέων ὁ
 Ἡρακλεώτης ἱστορεῖ ἐν τῷ περὶ Πινδάρου ( fr. 16
 Koepke ), ὅταν ἡ πόλις εὔχηται περὶ μεγάλων τῇ
 Ἀφροδίτῃ, συμπαραλαμβάνεσθαι πρὸς τὴν ἱκετείαν τὰς ἑταίρας
 ὡς πλείστας, καὶ ταύτας προσεύχεσθαι τῇ θεῷ καὶ ὕστερον ἐπὶ
 τοῖς ἱεροῖς παρεῖναι. καὶ ὅτε δὴ ἐπὶ τὴν Ἑλλάδα τὴν
 στρατείαν ἦγεν ὁ Πέρσης, ὡς καὶ Θεόπομπος ἱστορεῖ
 ( FHG I 306 ) καὶ Τίμαιος ἐν τῇ ἑβδόμῃ
 ( ib. 204 ), αἱ Κορίνθιαι ἑταῖραι εὔξαντο
 ὑπὲρ τῆς τῶν Ἑλλήνων σωτηρίας εἰς τὸν τῆς Ἀφροδίτης
 ἐλθοῦσαι νεών. διὸ καὶ Σιμωνίδης ἀναθέντων τῶν Κορινθίων
 πίνακα τῇ θεῷ τὸν ἔτι καὶ νῦν διαμένοντα καὶ τὰς ἑταίρας
 ἰδίᾳ γραψάντων τὰς τότε ποιησαμένας τὴν ἱκετείαν καὶ
 ὕστερον παρούσας συνέθηκε τόδε τὸ ἐπίγραμμα ( 137
 B4 )· 
 αἵδ’ ὑπὲρ Ἑλλήνων τε καὶ εὐθυμάχων πολιητᾶν 
 ἔσταθεν εὔχεσθαι Κύπριδι δαιμονίᾳ· 
 οὐ γὰρ τοξοφόροισιν ἐμήσατο δῖ’ Ἀφροδίτα 
 Πέρσαις Ἑλλάνων ἀκρόπολιν προδόμεν. 
 καὶ οἱ ἰδιῶται δὲ κατεύχονται τῇ θεῷ τελεσθέντων
 περὶ ὧν ἂν ποιῶνται τὴν δέησιν ἀπάξειν αὐτῇ καὶ τὰς
 ἑταίρας.

ὑπάρχοντος οὖν τοῦ τοιούτου νομίμου περὶ τὴν θεὸν Ξενοφῶν ὁ
 Κορίνθιος ἐξιὼν εἰς Ὀλυμπίαν ἐπὶ τὸν ἀγῶνα καὶ αὐτὸς
 ἀπάξειν ἑταίρας εὔξατο τῇ θεῷ νικήσας.
 Πίνδαρός τε τὸ μὲν πρῶτον ἔγραψεν εἰς αὐτὸν ἐγκώμιον, οὗ ἡ
 ἀρχή ( Ol. 13 ) ‘τρισολυμπιονίκαν ἐπαινέων
 οἶκον,’ ὕστερον δὲ καὶ σκόλιον τὸ παρὰ τὴν θυσίαν ᾀσθέν, ἐν
 ᾧ τὴν ἀρχὴν εὐθέως πεποίηται πρὸς τὰς ἑταίρας, αἳ
 παραγενομένου τοῦ Ξενοφῶντος καὶ θύοντος τῇ Ἀφροδίτῃ
 συνέθυσαν. διόπερ ἔφη ( fr. 122 B4 )· 
 ὦ Κύπρου δέσποινα, τεὸν δεῦτ’ ἐς ἄλσος 
 φορβάδων κορᾶν ἀγέλαν ἑκατόγγυιον Ξενοφῶν τελέαις 
 ἐπήγαγ’ εὐχωλαῖς ἰανθείς. 
 ἤρξατο δ’ οὕτως τοῦ μέλους· 
 πολύξεναι νεάνιδες ἀμφίπολοι 
 Πειθοῦς ἐν ἀφνειῷ Κορίνθῳ, 
 αἵτε τὰς χλωρᾶς λιβάνου ξανθὰ δάκρη 
 θυμιᾶτε, πολλάκι ματέρ’ Ἐρώτων οὐράνιαι πτάμεναι 
 νόημα ποττὰν Ἀφροδίταν· 
 ὑμῖν ἄνωθεν ἀπαγορίας ἔπορεν, 
 ὦ παῖδες, ἐρατειναῖς ἐν εὐναῖς 
 μαλθακᾶς ὥρας ἀπὸ καρπὸν δρέπεσθαι. 
 σὺν δ’ ἀνάγκᾳ πᾶν καλόν. 
 ἀρξάμενος δ’ οὕτως ἑξῆς φησιν· 
 ἀλλὰ θαυμάζω τί με λεξοῦντι Ἰσθμοῦ 
 
 δεσπόται τοιάνδε μελίφρονος ἀρχὰν εὑρόμενον
 σκολιοῦ, 
 ξυνάορον ξυναῖς γυναιξί. 
 δῆλον γὰρ ὅτι πρὸς τὰς ἑταίρας διαλεγόμενος ἠγωνία
 ποῖόν τι φανήσεται τοῖς Κορινθίοις τὸ πρᾶγμα. πιστεύων δέ,
 ὡς ἔοικεν, αὐτὸς αὑτῷ πεποίηκεν εὐθέως· 
 ἐδιδάξαμεν χρυσὸν καθαρᾷ βασάνῳ. 
 ὅτι δὲ καὶ Ἀφροδίσια ἴδια ἄγουσιν αὐτόθι αἱ
 ἑταῖραι, Ἄλεξις ἐν Φιλούσῃ φησίν ( II 389 K )·
 
 Ἀφροδίσι’ ἦγε ταῖς ἑταίραις ἡ πόλις, 
 ἕτερα δὲ χωρίς ἐστι ταῖς ἐλευθέραις. 
 ταῖς ἡμέραις ταύταις δὲ κωμάζειν ἔθος 
 ἐστὶν νόμος τε τὰς ἑταίρας ἐνθάδε 
 μεθύειν μεθ’ ἡμῶν.

ἐν δὲ Λακεδαίμονι, ὥς φησι Πολέμων ὁ περιηγητὴς ἐν τῷ περὶ
 τῶν ἐν Λακεδαίμονι Ἀναθημάτων ( fr. 18 Pr ),
 εἰκών ἐστι τῆς διαβοήτου ἑταίρας Κοττίνας, ἥν φησιν καὶ
 βοῦν ἀναθεῖναι χαλκῆν, γράφων οὕτως· ‘καὶ τὸ Κοττίνας δὲ
 τῆς ἑταίρας εἰκόνιον, ἧς διὰ τὴν ἐπιφάνειαν οἴκημά τι
 λέγεται καὶ νῦν ἐγγυτάτω τῆς Κολώνης, ἵνα τὸ Διονύσιόν
 ἐστιν, ἐπιφανὲς καὶ πολλοῖς ἐγνωσμένον τῶν ἐν τῇ πόλει.
 ἀνάθημα δ’ αὐτῆς ἐστιν ὑπὲρ τὸ τῆς Χαλκιοίκου βοίδιόν τι
 χαλκοῦν καὶ τὸ προειρημένον εἰκόνιον.’ Ἀλκιβιάδης δὲ ὁ
 καλός, ἐφ’ οὗ τις τῶν κωμικῶν ἔφη ( fr. ad. 3
 K )· 
 Ἀλκιβιάδην τὸν ἁβρόν, ὦ γῆ καὶ θεοί, 
 ὃν ἡ Λακεδαίμων μοιχὸν ἐπιθυμεῖ λαβεῖν, 
 
 ὁ ὑπὸ τῆς Ἄγιδος ἀγαπώμενος γυναικὸς ἐπὶ τὰς τῶν
 ἑταιρίδων θύρας ἐκώμαζεν, ἀπολιπὼν
 τὰς Λακαίνας καὶ τὰς Ἀττικάς. Μεδοντίδος γοῦν τῆς Ἀβυδηνῆς
 ἐξ ἀκοῆς ἐρασθεὶς ἔστερξε καὶ πλεύσας εἰς Ἑλλήσποντον σὺν
 Ἀξιόχῳ, ὃς ἦν αὐτοῦ τῆς ὥρας ἐραστής, ὥς φησιν Λυσίας ὁ
 ῥήτωρ ἐν τῷ κατ’ αὐτοῦ λόγῳ ( fr. 8 Tur ), καὶ
 ταύτης ἐκοινώνησεν αὐτῷ. καὶ ἑτέρας δὲ δύο ἑταίρας
 περιήγετο αἰεὶ ὁ Ἀλκιβιάδης, Δαμασάνδραν τὴν Λαίδος τῆς
 νεωτέρας μητέρα καὶ Θεοδότην· ὑφ’ ἧς καὶ ἀποθανὼν ἐκηδεύθη
 ἐν Μελίσσῃ κώμῃ τῆς Φρυγίας, ἐπιβουλευθεὶς ὑπὸ Φαρναβάζου.
 εἴδομεν δὲ καὶ ἡμεῖς τὸ ἐν Μελίσσῃ τοῦ Ἀλκιβιάδου μνῆμα ἐκ
 Συννάδων εἰς Μητρόπολιν ἀφικνούμενοι· ἐφ’ ᾧ καὶ κατ’ ἔτος
 θύεται βοῦς, διακελευσαμένου τοῦτο τοῦ πάντα ἀρίστου
 Ἀδριανοῦ βασιλέως· ὃς καὶ ἀνέστησεν ἐπὶ τῷ μνήματι Παρίου
 λίθου εἰκόνα τὸν Ἀλκιβιάδην.

οὐ χρὴ δὲ θαυμάζειν εἰ ἐξ ἀκοῆς τινες ἠράσθησάν τινων,
 ὁπότε Χάρης ὁ Μιτυληναῖος ἐν τῇ δεκάτῃ τῶν Ἱστοριῶν τῶν
 περὶ Ἀλέξανδρόν φησιν ὀνείρατι θεασαμένους τινὰς οὓς μὴ
 πρότερον εἶδον ἐρασθῆναι αὐτῶν· γράφει δὲ οὕτως ( scr.
 Al. M. p. 119 )· ‘Ὑστάσπῃ νεώτερος ἦν ἀδελφὸς
 Ζαριάδρης, περὶ ὧν λέγουσιν οἱ ἐπιχώριοι ὅτι ἐξ Ἀφροδίτης
 καὶ Ἀδώνιδος ἐγεννήθησαν. ἐκυρίευσεν δὲ ὁ μὲν Ὑστάσπης
 Μηδίας καὶ τῆς ὑποκάτω χώρας, ὁ δὲ Ζαριάδρης τῆς ὑπεράνω
 Κασπίων πυλῶν μέχρι τοῦ Τανάιδος. τῶν δὲ ἐπέκεινα τοῦ
 Τανάιδος Ὁμάρτῃ βασιλεῖ Μαραθῶν θυγάτηρ ἦν ὄνομα Ὀδάτις·
 περὶ ἧς ἐν ταῖς ἱστορίαις γέγραπται ὡς
 ἄρα κατὰ τὸν ὕπνον ἰδοῦσα τὸν Ζαριάδρην ἐρασθείη, τὸ δ᾽
 αὐτὸ τοῦτο κἀκείνῳ πάθος συμπεσεῖν πρὸς αὐτήν. διετέλουν
 οὖν ἀλλήλων ἐπιθυμοῦντες διὰ τὴν κατὰ τὸν ὕπνον φαντασίαν.
 ἦν δὲ ἡ Ὀδάτις καλλίστη τῶν κατὰ τὴν Ἀσίαν γυναικῶν, καὶ ὁ
 Ζαριάδρης δὲ ἦν καλός. πέμποντος οὖν τοῦ Ζαριάδρου πρὸς τὸν
 Ὁμάρτην καὶ φιλοτιμουμένου γῆμαι τὴν ἄνθρωπον, οὐ
 συνετίθετο ὁ Ὁμάρτης διὰ τὸ εἶναι ἀρρένων παίδων ἔρημος·
 ἤθελεν γὰρ αὐτὴν δοῦναι ἑνὶ τῶν περὶ αὑτὸν οἰκείων. καὶ
 μετ’ οὐ πολὺν χρόνον ὁ Ὁμάρτης συναγαγὼν τοὺς ἐκ τῆς
 βασιλείας δυνάστας καὶ φίλους καὶ συγγενεῖς ἐποιεῖτο τοὺς
 γάμους, οὐ προειπὼν ὅτῳ μέλλοι διδόναι τὴν θυγατέρα.
 ἀκμαζούσης οὖν τῆς μέθης εἰσκαλέσας τὴν Ὀδάτιν ὁ πατὴρ εἰς
 τὸ συμπόσιον εἶπεν ἀκουόντων τῶν συνδείπνων· ‘ἡμεῖς, ὦ
 θύγατερ Ὀδάτι, νῦν ποιούμεθα τοὺς σοὺς γάμους. περιβλέψασα
 οὖν καὶ θεωρήσασα πάντας λαβοῦσα χρυσῆν φιάλην καὶ
 πληρώσασα δὸς ᾧ θέλεις γαμηθῆναι · τούτου γὰρ
 κεκλήσῃ γυνή.’ κἀκείνη περιβλέψασα πάντας ἀπῄει δακρύουσα,
 ποθοῦσα τὸν Ζαριάδρην ἰδεῖν· ἐπεστάλκει γὰρ αὐτῷ ὅτι
 μέλλουσιν οἱ γάμοι συντελεῖσθαι. ὃ δὲ στρατοπεδεύων ἐπὶ τοῦ
 Τανάιδος καὶ διαλαθὼν τὴν στρατοπεδείαν διέβη
 μετὰ μόνου τοῦ ἁρματηλάτου καὶ νυκτὸς ὁρμήσας ἐπὶ τοῦ
 ἅρματος διῆλθεν διὰ γῆς πολλῆς, διώξας περὶ τοὺς
 ὀκτακοσίους σταδίους. πλησίον δὲ τῆς κώμης γενόμενος ἐν ᾗ τοὺς γάμους συνετέλουν καὶ καταλιπὼν
 ἔν τινι τόπῳ αὐτῷ ἅρματι τὸν ἁρματηλάτην προῆγεν ἐνδεδυκὼς
 στολὴν Σκυθικήν. καὶ παρελθὼν εἰς τὴν αὐλὴν καὶ ἰδὼν τὴν
 Ὀδάτιν ἑστηκυῖαν πρὸ τοῦ κυλικείου καὶ δακρύουσαν κιρνᾶσάν
 τε βραδέως τὴν φιάλην εἶπεν πλησίον στὰς παρ’ αὐτήν· ‘ὦ
 Ὀδάτι, πάρειμι δή σοι καθάπερ ἠξίωσας, ἐγὼ Ζαριάδρης.’ ἣ δὲ
 κατανοήσασα ξένον ἄνδρα καὶ καλὸν καὶ ὅμοιον τῷ κατὰ τὸν
 ὕπνον ἑωραμένῳ περιχαρὴς γενομένη δίδωσιν αὐτῷ τὴν φιάλην·
 καὶ ὃς ἁρπάσας αὐτὴν ἀπήγαγεν ἐπὶ τὸ ἅρμα καὶ ἔφυγεν ἔχων
 τὴν Ὀδάτιν. οἱ δὲ παῖδες καὶ αἱ θεράπαιναι συνειδυῖαι τὸν
 ἔρωτα κατεσιώπησαν καὶ κελεύοντος τοῦ πατρὸς λαλεῖν οὐκ
 ἔφασαν εἰδέναι ὅπου πεπόρευται. μνημονεύεται δὲ ὁ ἔρως
 οὗτος παρὰ τοῖς τὴν Ἀσίαν οἰκοῦσι βαρβάροις καὶ περισσῶς
 ἐστι ζηλωτός, καὶ τὸν μῦθον τοῦτον ζωγραφοῦσιν ἐν τοῖς
 ἱεροῖς καὶ τοῖς βασιλείοις, ἔτι δὲ ταῖς ἰδιωτικαῖς οἰκίαις·
 καὶ ταῖς ἑαυτῶν θυγατράσιν οἱ πολλοὶ τῶν δυναστῶν ὄνομα
 τίθενται Ὀδάτιν.’

τὸ ὅμοιον ἱστορεῖ γενέσθαι καὶ Ἀριστοτέλης ἐν τῇ
 Μασσαλιωτῶν Πολιτείᾳ γράφων οὕτως ( fr. 503 R )·
 ‘Φωκαεῖς οἱ ἐν Ἰωνίᾳ ἐμπορίᾳ χρώμενοι ἔκτισαν Μασσαλίαν.
 Εὔξενος δὲ ὁ Φωκαεὺς Νάνῳ τῷ βασιλεῖ (τοῦτο δ’ ἦν αὐτῷ
 ὄνομα) ἦν ξένος. οὗτος ὁ Νάνος ἐπιτελῶν γάμους τῆς θυγατρὸς
 κατὰ τύχην παραγενόμενον τὸν Εὔξενον παρακέκληκεν ἐπὶ τὴν
 θοίνην. ὁ δὲ γάμος ἐγίγνετο τόνδε τὸν τρόπον·
 ἔδει μετὰ τὸ δεῖπνον εἰσελθοῦσαν τὴν παῖδα φιάλην κεκερασμένην ᾧ βούλοιτο δοῦναι τῶν
 παρόντων μνηστήρων· ᾧ δὲ δοίη, τοῦτον εἶναι νυμφίον. ἡ δὲ
 παῖς εἰσελθοῦσα δίδωσιν εἴτε ἀπὸ τύχης εἴτε καὶ δι’ ἄλλην
 τινὰ αἰτίαν τῷ Εὐξένῳ· ὄνομα δ’ ἦν τῇ παιδὶ Πέττα. τούτου
 δὲ συμπεσόντος καὶ τοῦ πατρὸς ἀξιοῦντος ὡς κατὰ θεὸν
 γενομένης τῆς δόσεως ἔχειν αὐτήν, ἔλαβεν ὁ Εὔξενος γυναῖκα
 καὶ συνῴκει μεταθέμενος τοὔνομα Ἀριστοξένην. καὶ ἔστι γένος
 ἐν Μασσαλίᾳ ἀπὸ τῆς ἀνθρώπου μέχρι νῦν Πρωτιάδαι
 καλούμενον· Πρῶτις γὰρ ἐγένετο υἱὸς Εὐξένου καὶ τῆς
 Ἀριστοξένης.’

Θεμιστοκλῆς τε, ὥς φησιν Ἰδομενεύς ( FHG II
 491 ), οὐχ ἅρμα ζευξάμενος ἑταιρῶν πληθούσης ἀγορᾶς
 εἰσήλασεν εἰς τὸ ἄστυ; ἦσαν δ’ αὗται Λάμια καὶ Σκιώνη καὶ
 Σατύρα καὶ Νάννιον. οὐ καὶ αὐτὸς Θεμιστοκλῆς ἐξ ἑταίρας ἦν
 γεγενημένος ὄνομα Ἀβροτόνου; ὡς Ἀμφικράτης ἱστορεῖ ἐν τῷ
 περὶ Ἐνδόξων Ἀνδρῶν συγγράμματι ( FHG IV 300 )·
 
 Ἀβρότονον Θρήισσα γυνὴ γένος· ἀλλὰ τεκέσθαι 
 τὸν μέγαν Ἕλλησιν φασὶ Θεμιστοκλέα. 
 Νεάνθης δ’ ὁ Κυζικηνὸς ἐν τῇ τρίτῃ καὶ τετάρτῃ τῶν
 Ἑλληνικῶν Ἱστοριῶν ( FHG III 3 ) Εὐτέρπης αὐτὸν
 εἶναί φησιν υἱόν. Κῦρος δὲ ὁ ἐπὶ τὸν ἀδελφὸν ἐπιστρατεύσας
 οὐχὶ ἑταίραν οὖσαν τὴν Φωκαίδα τὴν σοφωτάτην καὶ 
 καλλίστην γενομένην εἶχε συστρατευομένην; ἣν Ζηνοφάνης φησὶ πρότερον Μιλτὼ καλουμένην Ἀσπασίαν
 μετονομασθῆναι. συνηκολούθει δὲ αὐτῷ καὶ ἡ Μιλησία
 παλλακίς. ὁ δὲ μέγας Ἀλέξανδρος οὐ Θαίδα εἶχε μεθ’ ἑαυτοῦ
 τὴν Ἀττικὴν ἑταίραν; περὶ ἧς φησι Κλείταρχος ( scr.
 Al. M. p. 77 ) ὡς αἰτίας γενομένης τοῦ ἐμπρησθῆναι
 τὰ ἐν Περσεπόλει βασίλεια. αὕτη δὲ ἡ Θαὶς καὶ 
 μετὰ τὸν Ἀλεξάνδρου θάνατον καὶ Πτολεμαίῳ ἐγαμήθη τῷ πρώτῳ
 βασιλεύσαντι Αἰγύπτου καὶ ἐγέννησεν αὐτῷ τέκνον Λεοντίσκον
 καὶ Λάγον, θυγατέρα δὲ Εἰρήνην, ἣν ἔγημεν Εὔνοστος ὁ Σόλων
 τῶν ἐν Κύπρῳ βασιλεύς. καὶ ὁ δεύτερος δὲ τῆς Αἰγύπτου
 βασιλεύς, Φιλάδελφος δ’ ἐπίκλην, ὡς ἱστορεῖ ὁ Εὐεργέτης
 Πτολεμαῖος ἐν τῷ τρίτῳ τῶν Ὑπομνημάτων ( FHG III
 186 ), πλείστας ἔσχεν ἐρωμένας, Διδύμην μὲν μίαν
 τῶν ἐπιχωρίων γυναικῶν μάλ’ εὐπρεπεστάτην τὴν ὄψιν καὶ
 Βιλιστίχην, ἔτι δὲ Ἀγαθόκλειαν καὶ Στρατονίκην, ἧς τὸ μέγα
 μνημεῖον ὑπῆρχεν ἐπὶ τῇ πρὸς Ἐλευσῖνι θαλάσσῃ, καὶ Μύρτιον
 καὶ ἄλλας δὲ πλείστας, ἐπιρρεπέστερος ὢν πρὸς ἀφροδίσια.
 Πολύβιος δὲ ἐν τῇ τεσσαρεσκαιδεκάτῃ τῶν Ἱστοριῶν ( c.
 11, 2 Hu ) Κλεινοῦς φησι τῆς οἰνοχοούσης αὐτῷ
 εἰκόνας πολλὰς ἀνακεῖσθαι κατὰ τὴν Ἀλεξάνδρειαν μονοχίτωνας
 καὶ ῥυτὸν ἐχούσας ἐν ταῖς χερσίν. αἱ δὲ κάλλισται τῶν
 οἰκιῶν, φησίν, οὐ Μυρτίου καὶ Μνησίδος καὶ Ποθεινῆς
 προσαγορεύονται; καίτοι Μνησὶς μὲν ἦν αὐλητρὶς καὶ Ποθεινὴ
 ..., Μύρτιον δὲ μία τῶν ἀποδεδειγμένων καὶ κοινῶν
 δεικτηριάδων. τοῦ δὲ Φιλοπάτορος βασιλέως Πτολεμαίου οὐκ Ἀγαθόκλεια ἡ ἑταίρα ἐκράτει, ἡ καὶ
 πᾶσαν ἀνατρέψασα τὴν βασιλείαν; Εὔμαχος δὲ ὁ Νεαπολίτης ἐν
 τῇ δευτέρᾳ τῶν περὶ Ἀννίβαν Ἱστοριῶν ( FHG III
 102 ) Ἱερώνυμόν φησι τὸν τυραννήσαντα Συρακοσίων
 ἀγαγέσθαι γυναῖκα μίαν τῶν ἐπ’ οἰκήματος
 προεστηκυιῶν Πειθὼ ὄνομα καὶ ἀποδεῖξαι βασιλίδα.

Τιμόθεος δ’ ὁ στρατηγήσας Ἀθηναίων ἐπιφανῶς ἑταίρας ἦν υἱὸς
 Θρᾴττης τὸ γένος, σεμνῆς δ’ ἄλλως τοὺς τρόπους.
 μεταβάλλουσαι γὰρ αἱ τοιαῦται εἰς τὸ σῶφρον τῶν ἐπὶ τούτῳ
 σεμνυνομένων εἰσὶ βελτίους. ὁ δὲ Τιμόθεος καὶ σκωπτόμενός
 ποτε ὅτι τοιαύτης εἴη μητρὸς ‘καὶ χάριν γε αὐτῇ, φησίν,
 οἶδα, ὅτι δι’ αὐτὴν Κόνωνός εἰμι υἱός.’ Φιλέταιρον δὲ τὸν
 Περγάμου καὶ τῆς Καινῆς ταύτης λεγομένης βασιλεύσαντα χώρας
 Βόας αὐλητρίδος ἑταίρας τὸ γένος ἀπὸ Παφλαγονίας υἱόν φησι
 γενέσθαι Καρύστιος ἐν Ἱστορικοῖς Ὑπομνήμασιν ( FHG IV
 358 ). Ἀριστοφῶν δ’ ὁ ῥήτωρ ὁ τὸν νόμον εἰσενεγκὼν
 ἐπ’ Εὐκλείδου ἄρχοντος, ὃς ἂν μὴ ἐξ ἀστῆς γένηται νόθον
 εἶναι, αὐτὸς ἀπεδείχθη ὑπὸ Καλλιάδου τοῦ κωμικοῦ ( I
 699 K ) ἐκ Χορηγίδος τῆς ἑταίρας παιδοποιησάμενος,
 ὡς ὁ αὐτὸς ἱστορεῖ Καρύστιος ἐν τρίτῳ Ὑπομνημάτων ( l.
 s. s ). Δημήτριος δ’ ὁ Πολιορκητὴς οὐ δαιμονίως
 ἤρα Λαμίας τῆς αὐλητρίδος, ἐξ ἧς ἔσχε καὶ θυγατέρα Φίλαν;
 τὴν δὲ Λάμιαν Πολέμων φησὶν ἐν τῷ περὶ τῆς ἐν Σικυῶνι
 Ποικίλης Στοᾶς ( fr. 14 Pr ) θυγατέρα μὲν εἶναι
 Κλεάνορος Ἀθηναίου, κατασκευάσαι δὲ Σικυωνίοις τὴν
 προκειμένην στοάν. ἤρα δὲ καὶ Λεαίνης καὶ αὐτῆς ἑταίρας
 Ἀττικῆς ὁ Δημήτριος καὶ ἄλλων δὲ πλειόνων.

Μάχων δ’ ὁ κωμῳδιοποιὸς ἐν ταῖς ἐπιγραφομέναις Χρείαις
 φησὶν οὕτως· 
 ὑπερβολῇ δὲ τῆς Λεαίνης σχῆμά τι 
 περαινομένης εὖ παρά τε τῷ Δημητρίῳ 
 εὐημερούσης, φασὶ καὶ τὴν Λάμιαν 
 τὸν βασιλέ’ εὐμελῶς κελητίσαι ποτὲ 
 ἐπαινεθῆναί θ᾽. ἣ δὲ τοῦτ’ ἀπεκρίθη· 
 ‘πρὸς ταῦτα καὶ Λέαιναν, εἰ βούλει, κράτει
 ( Eur. M. 1355 ).’ 
 ἦν δὲ ἡ Λάμια σφόδρα εὔθικτος καὶ ἀστικὴ πρὸς τὰς
 ἀποκρίσεις, καθάπερ καὶ Γνάθαινα, περὶ ἧς ἐροῦμεν. πάλιν δὲ
 περὶ τῆς Λαμίας ὁ Μάχων οὕτω γράφει· 
 Δημήτριός ποθ’ ὁ βασιλεὺς γένη μύρων 
 Λαμίᾳ παρὰ πότον παντοδαπῶν ἐπεδείκνυτο. 
 ἡ Λάμια δ’ ἦν αὐλητρίς, ἧς σφόδρ’ ἡδέως 
 σχεῖν φασι κνησθῆναί τε τὸν Δημήτριον. 
 ἀποδοκιμαζούσης δὲ πάντα καὶ πάνυ 
 κατεγχλιδώσης τῷ βασιλεῖ, νάρδον τινὰ 
 διένευσ’ ἐνεγκεῖν εὐχερῆ, τῇ χειρί τε 
 ταἰδοῖον ἀποτρίψας καὶ θιγὼν τοῖς
 δακτύλοις 
 ‘τουτί γε, Λάμια, φησίν, ὀσφράνθητι καὶ 
 εἴσει παρὰ τἄλλα διαφορὰν ὅσην ἔχει.’ 
 κείνη δὲ γελάσασ’ ‘ἀλλὰ τοῦτ᾽, ἔφη, τάλαν, 
 ὄζειν δοκεῖ μοι σαπρότατον πάντων πολύ.’ 
 
 Δημήτριος δ’ εἶπ᾽· ‘ἀλλὰ μήν, νὴ τοὺς θεούς, 
 ἀπὸ βαλάνου τοῦτ’ ἐστί, Λάμια, βασιλικῆς.’

Πτολεμαῖος δ’ ὁ τοῦ Ἀγησάρχου ἐν ταῖς περὶ τὸν Φιλοπάτορα
 Ἱστορίαις βασιλέων ἐρωμένας ἀναγράφων φησίν ( FHG III
 67 )· ‘Φιλίππου τοῦ Μακεδόνας αὐξήσαντος Φίλινναν
 τὴν ὀρχηστρίδα, ἐξ ἧς καὶ γεννῆσαι Ἀρριδαῖον τὸν μετ᾽
 Ἀλέξανδρον βασιλεύσαντα, Δημητρίου δὲ τοῦ Πολιορκητοῦ μετὰ
 τὰς προειρημένας Μανίαν, Ἀντιγόνου δὲ Δημώ, ἐξ ἧς Ἀλκυονέα
 γεννηθῆναι, Σελεύκου δὲ τοῦ νεωτέρου Μύσταν καὶ Νῦσαν.’
 Ἡρακλείδης δὲ ὁ Λέμβος ἐν τῇ ἕκτῃ καὶ τριακοστῇ τῶν
 Ἱστοριῶν ( ib. 168 ) Δημώ φησιν ἐρωμένην
 γενέσθαι τοῦ Δημητρίου· ᾗ ἐπιμανῆναι καὶ τὸν πατέρα αὐτοῦ
 Ἀντίγονον καὶ ἀποκτεῖναι Ὀξύθεμιν ὡς καὶ πολλὰ
 συνεξαμαρτάνοντα τῷ Δημητρίῳ, καὶ ὅτι ἀπέκτεινε τὰς τῆς
 Δημοῦς θεραπαίνας στρεβλῶν.

περὶ δὲ τοῦ εἰρημένου τῆς Μανίας ὀνόματος ὁ Μάχων τάδε
 φησίν· 
 ἴσως δ’ ἂν ἀπορήσαι τις εὐλόγως θ’ ἅμα 
 τῶν νῦν ἀκροατῶν, εἴ τις Ἀττικὴ γυνὴ 
 προσηγορεύετ’ ἢ ἐνομίσθη Μανία. 
 αἰσχρὸν γὰρ ὄνομα Φρυγιακὸν γυναῖκ’ ἔχειν, 
 καὶ ταῦθ’ ἑταίραν ἐκ μέσης τῆς Ἑλλάδος, 
 μὴ τὴν Ἀθηναίων τι κωλῦσαι πόλιν, 
 ὑφ’ ἧς ἅπαντές εἰσ’ ἐπηνορθωμένοι. 
 τὸ μὲν οὖν ὑπάρχον εὐθέως ἐκ παιδίου 
 αὐτῇ Μέλιττ’ ἦν ὄνομα. τῷ μεγέθει μὲν
 ἦν 
 τῶν τότε γυναικῶν βραχύ τι καταδεεστέρα· 
 
 φωνῇ δ’ ὁμιλίᾳ τε κεχορηγημένη 
 πάνυ τ’ εὐπρόσωπος οὖσα καὶ καταπληκτικὴ 
 πολλοὺς ἐραστὰς καὶ πολίτας καὶ ξένους 
 ἔχουσ’ — ὅπου περὶ τῆσ γυναικός τις
 λόγος 
 γένοιτο, μανίαν τὴν Μέλιτταν ὡς καλὴν 
 ἔφασκον εἶναι, καὶ προσεξειργάζετο 
 αὐτὴ τὸ πλεῖον. ἡνίκα σκώψειε γάρ, 
 ῥημάτιον εὐθὺ τοῦτο ‘μανίαν’ ἀνεβόα, 
 αὐτή θ’ ὅτ’ ἐπαινοίη τιν’ ἢ ψέγοι πάλιν, 
 ἐπ’ ἀμφοτέρων προσέκειτο μανία τῶν λόγων. 
 διὸ τῆς μανίας τὸ ῥῆμ’ ἐπεκτείνας δοκεῖ 
 καλέσαι τις αὐτὴν τῶν ἐραστῶν Μανίαν· 
 μᾶλλον τὸ πάρεργον ἐπεκράτησ’ ἢ τοὔνομα. 
 ἐδόκει δὲ λιθιᾶν, ὡς ἔοιχ᾽, ἡ Μανία· 
 Γνάθαινα δ’ εἰς τὰ στρώμαθ’ ὅτι προίετο, 
 ἐνουθετήθη τοῦτό πως ὑπὸ Διφίλου. 
 μετὰ ταῦτα δ’ ἡ Γνάθαινα πρὸς τὴν Μανίαν 
 ἐλοιδορεῖτο καὶ λέγει ‘τί τοῦτο, παῖ, 
 εἰ καὶ λίθον εἶχες;’ ὑπολαβοῦσ’ ἡ Μανία 
 ‘ἔδωκ’ ἄν, ἵν’ εἶχες, φήσ᾽, ἀποψᾶσθαι, τάλαν.’

ὅτι δ’ ἦν καὶ ἀστεία τις ἀποκρίνασθαι, τάδε περὶ αὐτῆς ὁ
 Μάχων ἀναγράφει· 
 τῆς Μανίας ἤρα Λεοντίσκος ποτὲ 
 ὁ παγκρατιαστὴς καὶ συνεῖχ’ αὐτὴν μόνος 
 γαμετῆς τρόπον γυναικός. ὑπὸ δ’ Ἀντήνορος 
 
 μοιχευομένην αἰσθόμενος αὐτὴν ὕστερον σφόδρ᾽
 ἠγανάκτησ᾽. ἣ δὲ ‘μηθέν, φησί, σοί, ψυχή, μελέτω· μαθεῖν
 γὰρ αἰσθέσθαι θ’ ἅμα Ὀλυμπιονικῶν νυκτὸς ἀθλητῶν δυεῖν
 πληγὴν παρὰ πληγὴν τί δύναταί ποτ’ ἤθελον.’ 
 αἰτουμένην λέγουσι τὴν πυγήν ποτε ὑπὸ τοῦ βασιλέως Μανίαν
 Δημητρίου ἀνταξιῶσαι δωρεὰν καὐτόν τινα. δόντος δ᾽
 ἐπιστρέψασα μετὰ μικρὸν λέγει ‘Ἀγαμέμνονος παῖ, νῦν ἐκεῖν᾽
 ἔξεστί σοι ( Soph. El. 2 ).’ 
 εἶναι δοκῶν αὐτόμολος ἄνθρωπος ξένος καὶ παρεπιδημήσας
 Ἀθήνησίν ποτε τὴν Μανίαν μετεπέμψαθ᾽, ὅσον ᾔτησε δούς. εἰς
 τὸν πότον δ’ ἦν συμπαρειληφώς τινας ἐκ τῆς
 πόλεως τῶν ἐπιγελᾶν εἰθισμένων ἅπαντα τοῖς τρέφουσιν αἰεὶ
 πρὸς χάριν· βουλόμενος εἶναι γλαφυρὸς ἀστεῖός θ’ ἅμα, τῆς
 Μανίας ἄριστα παιζούσης σφόδρα ἀνισταμένης τε πολλάκις, εἰς
 δασύποδα αὐτὴν ἐπικροῦσαι βουλόμενος ‘πρὸς τῶν θεῶν,
 μειράκια, τί δοκεῖ τῶν ἀγρίων ὑμῖν ποτε ἐν τοῖς ὄρεσι
 τάχιστα θηρίον τρέχειν; ἡ Μανία δ’ ‘αὐτόμολος, ὦ βέλτιστ᾽,’
 ἔφη. μετὰ ταῦτα δ’ ὡς εἰσῆλθε πάλιν ἡ Μανία, τὸν αὐτόμολον
 ἔσκωπτε ῥίψασπίν τ’ ἔφη αὐτὸν γεγονέναι προσβολῆς οὔσης
 ποτέ. ὁ δὲ στρατιώτης ὑπό τι δὴ σκυθρωπάσας 
 
 ἀπέπεμψε ταύτην· διαλιποῦσα δ’ ἡ ἑταίρα 
 ‘μηθὲν παρὰ τοῦτο, φησί, λυποῦ, φίλτατε· 
 οὐ γὰρ σὺ φεύγων ἀπέβαλες τὴν ἀσπίδα, 
 μὰ τὴν Ἀφροδίτην, ἀλλ’ ὁ σοὶ χρήσας τότε.’ 
 ἐν συμποσίῳ δ᾽, ὥς φασι, παρὰ τῇ Μανίᾳ 
 παρεδέξατ’ αὐτὴν τῶν πονηρῶν τις πάνυ. 
 κᾆθ’ ὡς ἐπηρώτησε ‘πότερ’ ἄνω θέλεις 
 ἐλθοῦσ’ ἅμα βαλεῖν ἢ κάτω;’ γελάσασ’ ‘ἄνω, 
 βέλτιστε, φησίν. ὑπό τι γὰρ δέδοικά σε, 
 μή μου προπεσούσης τοὐμπλόκιον ὑπεκτράγῃς.’

καὶ ἄλλων δὲ ἑταιρῶν ἀπομνημονεύματα ὁ Μάχων συνήγαγεν, ὧν
 οὐκ ἄκαιρόν ἐστιν κατὰ τὸ ἑξῆς μνημονεῦσαι. Γναθαίνης μὲν
 οὕτως· 
 [παρὰ Γναθαίνῃ Δίφιλος πίνων ποτὲ 
 ‘ψυχρόν γ᾽, ἔφη, τἀγγεῖον, ὦ Γνάθαιν᾽, ἔχεις.’ 
 ‘τῶν σῶν γάρ, εἶπεν, ἐπιμελῶς, ὦ Δίφιλε, 
 εἰς αὐτό γ’ αἰεὶ δραμάτων ἐμβάλλομεν.’] 
 πρὸς τὴν Γνάθαιναν Δίφιλος κληθείς ποτε 
 ἐπὶ δεῖπνον, ὡς λέγουσι, τοῖς Ἀφροδισίοις, 
 τιμώμενος μάλιστα τῶν ἐρωμένων 
 (ᾔδει δ’ ὑπ’ αὐτῆς ἐκτενῶς ἀγαπώμενος) 
 παρῆν ἔχων δύο Χῖα, Θάσια τέτταρα, 
 μύρον, στεφάνους, τραγήματ᾽, ἔριφον, ταινίας, 
 ὄψον, μάγειρον, τὰ μετὰ ταῦτ’ αὐλητρίδα. 
 καὶ τῶν ἐραστῶν Συριακοῦ τινος ξένου 
 πέμψαντος αὐτῇ χιόνα σαπέρδην θ’ ἕνα, 
 
 αἰσχυνομένη τὰ δῶρα μή τις καταμάθῃ φυλαττομένη τε
 πολὺ μάλιστα Δίφιλον, μὴ δῷ δίκην μετὰ ταῦτα κωμῳδουμένη,
 τὸ μὲν τάριχος εἶπε ταχέως ἀποφέρειν πρὸς τοὺς σπανίζειν
 ὁμολογουμένους ἁλῶν, τὴν χιόνα δ’ εἰς τὸν ἄκρατον ἐνσεῖσαι
 λάθρᾳ· τῷ παιδί τ’ ἐπέταξ’ ἐγχέανθ’ ὅσον δέκα κυάθους
 προσενεγκεῖν Διφίλῳ ποτήριον. ὑπερηδέως δὲ τὴν κύλικ᾽
 ἐκπιὼν ἄφνω καὶ τὸ παράδοξον καταπλαγεὶς ὁ Δίφιλος ‘νὴ τὴν
 Ἀθηνᾶν καὶ θεούς, ψυχρόν γ᾽, ἔφη, Γνάθαιν᾽, ἔχεις τὸν
 λάκκον ὁμολογουμένως.’ ἣ δ’ εἶπε ‘τῶν σῶν δραμάτων γὰρ
 ἐπιμελῶς εἰς αὐτὸν αἰεὶ τοὺς προλόγους ἐμβάλλομεν.’ 
 μαστιγίας μώλωπας ὑψηλοὺς ἔχων μετὰ τῆς Γναθαίνης ἀπὸ τύχης
 ἀνεπαύετο. περιλαμβάνουσα δ’ αὐτόν, ὡς ἀνώμαλον τὸ νῶτον
 εἶχε παντελῶς, ‘τάλαν, τάλαν ἄνερ, πόθεν ἔχεις ταῦτ᾽, ἔφη,
 τὰ τραύματα;’ κἀκεῖνος αὐτῇ συντόμως ἀπεκρίνατο ὅτι παῖς
 ποτ’ ὢν ἀνείλετ᾽, εἰς πυρὰν ὅτε παίζων μετά τινων ἡλικιωτῶν
 ἐνέπεσεν. ‘νὴ τὴν φίλην Δήμητρα, δικαίως τοιγαρ, ἄνθρωπε,
 φησίν, ἐξεδάρης ἀκόλαστος ὤν.’ 
 παρὰ Δεξιθέᾳ δειπνοῦσα θᾐταίρᾳ ποτὲ Γνάθαινα, τοὔψον
 ἀποτιθείσης πᾶν σχεδὸν τῆς Δεξιθέας τῇ
 μητρί, ‘νὴ τὴν Ἄρτεμιν, εἰ, φησίν, ᾔδειν, ἡ Γνάθαινα, τοῦτ᾽
 ἐγώ, τῇ μητρὶ συνεδείπνουν ἄν, οὐχὶ σοί, γύναι.’ 
 ἐπεὶ προέβη τοῖς ἔτεσιν ἡ Γνάθαινα καὶ ἤδη τελέως ἦν
 ὁμολογουμένη σορός, εἰς τὴν ἀγορὰν λέγουσιν αὐτὴν ἐξίναι
 καὶ τοὔψον ἐφορᾶν καὶ πολυπραγμονεῖν πόσου πωλεῖθ’ ἕκαστον.
 εἶτ’ ἰδοῦσα κατὰ τύχην ἱστῶντα κρεοπώλην τιν’ ἀστεῖον πάνυ
 τῇ θ’ ἡλικίᾳ σφόδρα νέον ‘ὦ πρὸς τῶν θεῶν, μειράκιον, ὁ
 καλός, φησί, πῶς ἵστης; φράσον.’ ὃ δὲ μειδιάσας ‘κύβδ᾽,
 ἔφη, τριωβόλου.’ ‘τίς δ’ οὑπιτρέψων ἐστί σοι, φησίν, τάλαν,
 ὄντα γ’ ἐν Ἀθήναις Καρικοῖς χρῆσθαι σταθμοῖς;’ 
 Στρατοκλῆς δύ’ ἐρίφους προῖκ’ ἐδίδου τοῖς γνωρίμοις λοπάδας
 συνάλμους τε συναρτύειν δοκῶν καὶ διψᾶν ὑπολειπόμενοι εἰς
 τὴν αὔριον τοῖς ἐπισυνάπτειν βουλομένοις τὸν ἑωθινόν,
 μακρὰς δὲ πράττειν εἰς τὰ λοιπὰ ξυμβολάς. Γνάθαινα δ’ αὑτῆς
 εἶπε πρὸς ἐραστήν τινα στραγγευόμενον ὁρῶσα περὶ τὰς
 συμβολάς· ‘Στρατοκλῆς ἐπ’ ἐρίφοις, φησί, χειμῶνας
 ποιεῖ.’ 
 ἰδοῦσ’ ἔφηβον ἡ Γνάθαιν’ ἰσχνὸν πάνυ καὶ μέλανα λεπτόν θ᾽,
 ὡς ἔοιχ᾽, ὑπερβολῇ καὶ λιπαρόν, ἔτι δὲ τῶν ἐφήβων
 βραχύτερον, 
 
 ἔσκωπτεν εἰς Ἄδωνιν. ἀναγώγως δέ πως 
 τοῦ μειρακίσκου καὶ τυραννικώτερον 
 αὐτῇ συναντήσαντος ἐμβλέψασα τῇ 
 θυγατρὶ μετ’ αὐτῆς συμπορευομένῃ λέγει· 
 ‘δικαιότερον ἦν, ὦ τέκνον, νὴ τὼ θεώ ....’ 
 λέγουσι Ποντικόν τι μειρακύλλιον 
 ἀναπαυόμενον μετὰ τῆς Γναθαίνης ἀξιοῦν 
 πρῷον γενόμενον, ὥστε τὴν πυγὴν ἅπαξ 
 αὐτῷ παρασχεῖν· τὴν δὲ τοῦτ’ εἰπεῖν ‘τάλαν, 
 ἔπειτα τὴν πυγήν με νῦν αἰτεῖς, ὅτε 
 τὰς ὗς ἐπὶ νομὴν καιρός ἐστιν ἐξάγειν;’

καὶ Γναθαινίου δέ γε τῆς θυγατριδῆς αὐτῆς τάδε ἀναγράφει·
 
 εἰς τὰς Ἀθήνας παρεπιδημήσας ξένος 
 σατράπης πάνυ γέρων, ὡς ἐνενήκοντ’ ὢν 
 ἐτῶν, 
 Κρονίοις ἀπιοῦσαν εἶδε τὴν Γναθαίνιον 
 μετὰ τῆς Γναθαίνης ἐξ Ἀφροδισίου τινός, 
 τό τ’ εἶδος αὐτῆς τοὺς ῥυθμούς τε καταμαθὼν 
 ἐπυνθάνετο μίσθωμα πράσσεται πόσον 
 τῆς νυκτός. ἡ Γνάθαινα δ’ εἰς τὴν πορφύραν 
 καὶ τὰ δόρατ’ ἀποβλέψασα δραχμὰς χιλίας 
 ἔταξεν. ὃ δ’ ἄφνω καιρίμην πληγεὶς ‘παπαῖ, 
 ζωγρεῖς, γύναι, φήσ᾽, ἕνεκα τοῦ στρατιωτικοῦ· 
 μνᾶς πραξαμένη δὲ πέντε τὰς σπονδὰς ποοῦ 
 καὶ στρῶσον ἡμῖν ἔνδον.’ ἣ δ’ ἐπιδέξιον 
 
 βουλόμενον εἶναι τὸν σατράπην ἀπεδέξατο, 
 εἶπεν δέ· ‘.... δὸς ὅσον ἐπιθυμεῖς, πάτερ· 
 οἶδα γὰρ ἀκριβῶς καὶ πέποιθα τοῦθ’ ὅτι 
 εἰς νύκτ’ ἀποδώσεις τῷ θυγατρίῳ μου διπλοῦν.’ 
 ἐν ταῖς Ἀθήναις χαλκοτύπος σφόδρ’ εὐφυής, 
 καταλελυκυίας τῆς Γναθαινίου σχεδὸν 
 οὐκέτι θ’ ἑταιρεῖν ὑπομενούσης διὰ τό πως 
 τὸν Ἀνδρόνικον ἡδέως αὐτῆς ἔχειν 
 τὸν ὑποκριτήν· τότε δ’ ὄντος ἐν ἀποδημίᾳ, 
 ἐξ οὗ γεγονὸς ἦν ἄρρεν αὐτῷ παιδίον, 
 οὐχ ὑπομένουσαν τὴν Γναθαίνιον λαβεῖν 
 μίσθωμα, λιπαρῶν δὲ καὶ προσκείμενος 
 πολὺ δαπανήσας ἔσχεν αὐτὴν χρυσίον. 
 ἀνάγωγος ὢν δὲ καὶ βάναυσος παντελῶς 
 ἐν σκυτοτομείῳ μετά τινων καθήμενος 
 κατεσχόλαζε τῆς Γναθαινίου λέγων, 
 ἑτέρῳ τρόπῳ μὲν μὴ συγγεγενῆσθαι μηδενί, 
 ἑξῆς καθιππάσθαι δ’ ὑπ’ αὐτῆς πεντάκις. 
 μετὰ ταῦτ’ ἀκούσας Ἀνδρόνικος τὸ γεγονὸς 
 ἐκ τῆς Κορίνθου προσφάτως ἀφιγμένος 
 ...... πικρῶς τε λοιδορούμενος 
 παρὰ τὸν πότον ταῦτ’ ἔλεγε τῇ Γναθαινίῳ, 
 αὐτὸν μὲν ἀξιοῦντα μὴ τετευχέναι 
 τούτου παρ’ αὐτῆς μηδέποτε τοῦ σχήματος, 
 ἐν τῷδε δ’ ἑτέρους ἐντρυφᾶν μαστιγίας. 
 
 ἔπειτεν εἰπεῖν φασι τὴν Γναθαίνιον· ‘περιλαμβάνειν
 γὰρ οὐκ ἐδοκίμαζον, τάλαν, ἄνθρωπον ἄχρι τοῦ στόματος
 ἠσβολωμένον· διὰ τοῦθ’ ὑπέμεινα πολὺ λαβοῦσα χρυσίον,
 ἐφιλοσόφησά θ᾽, ἵν’ ἄκρον ὡς μάλιστα καὶ ἐλάχιστον αὐτοῦ
 περιλάβω τοῦ σώματος.’ 
 ἔπειτα, φασί, τῆς Γναθαινίου ποτὲ τὸν Ἀνδρόνικον οὐ
 θελούσης παρὰ πότον φιλεῖν, καθάπερ ταῖς πρότερον ἡμέραις
 ἀεί, ὀργιζομένης δὲ διὰ τὸ μηδὲν λαμβάνειν, ἔπειθε πῶς ‘οὐχ
 ὁρᾷς, Γνάθαιν᾽, ἔφη, ὑπερηφάνως μοι τὴν θυγατέρα χρωμένην;’
 ἡ γραῦς δ’ ἀγανακτήσασα ‘τάλαν, ἔφη, τέκνον· περίλαβε,
 φησί, καὶ φίλησον, εἰ θέλει.’ ἣ δ’ εἶπε ‘μῆτερ, πῶς, ἔφη,
 μέλλω φιλεῖν τὸν μηδὲν ὠφέλημα, τὸν ὑπὸ τὰς στέγας τὸ
 κοῖλον Ἄργος δωρεὰν θέλοντ’ ἔχειν. 
 πανηγύρεως οὔσης ποθ’ ἡ Γναθαίνιον εἰς Πειραιᾶ κατέβαινε
 πρὸς ξένον τινὰ ἔμπορον ἐραστὴν εὐτελῶς ἐπ’ ἀστράβης, τὰ
 πάντ’ ἔχουσ’ ὀνάρια μεθ’ ἑαυτῆς τρία καὶ τρεῖς θεραπαίνας
 καὶ νέαν τιτθὴν μίαν. ἔπειτεν αὐταῖς ἐπί τινος στενῆς ὁδοῦ
 κακὸς παλαιστὴς ἐνέτυχέν τις τῶν ἀεὶ ἐν τοῖς ἀγῶσιν
 ἐπιμελῶς ἡττωμένων· 
 
 ὃς οὐ δυνάμενος τότε παρελθεῖν ῥᾳδίως, 
 ἀλλὰ στενοχωρῶν εἶπεν ‘ὦ τρισάθλιε 
 ὀνηλάτ᾽, εἰ μὴ θᾶττον ἐκστήσῃ ποτὲ 
 ἐκ τῆς ὁδοῦ, τὰ γύναια ταυτὶ καταβαλῶ 
 σὺν τοῖς ὀναρίοις, φησί, καὶ ταῖς ἀστράβαις.’ 
 Γναθαίνιον δ’ εἶπ’ ‘ὦ τάλαν, μὴ δῆτ᾽, ἄνερ· 
 οὐδέποτε γὰρ τοῦτ’ ἐστί σοι πεπραγμένον.’

ἑξῆς δὲ καὶ ταῦτ’ ἀναγράφει· 
 Λαίδα λέγουσι τὴν Κορινθίαν ποτὲ 
 Εὐριπίδην ἰδοῦσαν ἐν κήπῳ τινὶ 
 πινακίδα καὶ γραφεῖον ἐξηρτημένον 
 ἔχοντ᾽· ‘ἀπόκριναι, φησίν, ὦ ποιητά μοι, 
 τί βουλόμενος ἔγραψας ἐν τραγῳδίᾳ 
 ‘ἔρρ᾽, αἰσχροποιέ ( Med. 1346 ) ’ʼ;’
 καταπλαγεὶς δ’ Εὐριπίδης 
 τὴν τόλμαν αὐτῆς ‘σὺ γάρ, ἔφη, τίς εἶ, γύναι; 
 οὐκ αἰσχροποιός;’ ἣ δὲ γελάσασ᾽
 ἀπεκρίθη 
 ‘τί δ’ αἰσχρόν, εἰ μὴ τοῖσι χρωμένοις δοκεῖ
 ( Eur. fr. 19 N ) ;ʼ’ 
 ἡ Γλυκέριον λαβοῦσα παρ’ ἐραστοῦ τινος 
 Κορίνθιον παράπηχυ καινὸν λῄδιον 
 ἔδωκεν εἰς γναφεῖον· εἶτ’ ἐπεὶ τέλος 
 ἔδοξ’ ἔχειν, πέμψασα τὴν θεραπαινίδα 
 τὸ μισθάριον ἔχουσαν ἐκέλευ’ ἀποφέρειν 
 θοἰμάτιον. ὁ γναφεὺς δ’ εἶπεν· ‘ἄν γ’ ἐλᾳδίου 
 ταρτημόριά μοι, φησί, προσενέγκῃς τρία, 
 
 κόμισαι. τὸ κωλῦον γάρ ἐστι τοῦτό με.’ 
 ἣ δ’ ὡς ἀπήγγειλ᾽, ‘ ὦ τάλαιν᾽, εἶπεν,
 κακῶν’ 
 ἡ Γλυκέριον, ‘μέλλει γὰρ ὥσπερ μαινίδας 
 ἀποτηγανίζειν, φησί, μου τὸ λῄδιον.’ 
 
 
 ὁ τοῦ Σοφοκλέους Δημοφῶν ἐρώμενος τὴν Αἶγα Νικὼ πρεσβυτέραν
 οὖσαν ποτὲ νέος ὢν ἔτ’ αὐτὸς εἶχεν. ἐπεκαλεῖτο δ’ Αἴξ, ὅτι
 τὸν μέγαν κατέφαγ’ ἐραστήν ποτε Θαλλόν· παρεγενήθη γὰρ εἰς
 τὴν Ἀττικὴν ὠνησόμενος χελιδονείους ἰσχάδας Ὑμήττιόν τε
 φορτιούμενος μέλι. λέγεται δ’ ἐκείνην τὴν γυναῖκ’ ἐσχηκέναι
 πυγὴν πάνυ καλήν, ἥν ποτ’ ἠξίου λαβεῖν ὁ Δημοφῶν. ἣ δ’ εἶπε
 γελάσασ’ ‘εὖ γ᾽ , ἵνα Σοφοκλεῖ λαβὼν δῷς, φησί,
 παρ’ ἐμοῦ, φίλτατε.’ 
 Καλλιστίου δὲ τῆς Ὑὸς καλουμένης πρὸς τὴν ἑαυτῆς
 λοιδορουμένης ποτὲ μητέρα (Κορώνη δ’ ἐπεκαλεῖτο τοὔνομα),
 διέλυεν ἡ Γνάθαιν᾽. ἐρωτηθεῖσα δὲ τί διαφέρονται ‘τί γάρ,
 ἔφησεν, ἄλλο πλὴν ἄλλ’ ἡ Κορώνης, ἕτερ’ ἐκείνη
 μέμφεται.’ 
 Ἵππην λέγουσι τὴν ἑταίραν Θεόδοτον ἔχειν ἐραστὴν τὸν ἐπὶ
 τοῦ χόρτου τότε γενόμενον. αὕτη δ’ ὀψὲ τῆς ὥρας ποτὲ 
 
 εἰσῆλθεν ἐπὶ κώθωνα πρὸς τὸν βασιλέα 
 Πτολεμαῖον· εἰώθει δὲ συμπίνειν αἰεὶ 
 αὐτῷ. λέγει δ’ οὖν ὑστεροῦσα παρὰ πολύ· 
 ‘Πτολεμαῖε, διψῶ, φησί, παππία, σφόδρα· 
 ἀλλ’ ἐγχεάτω μοι τέτταρας κοτύλας ἔπειτα 
 εἰς τὴν μεγάλην.’ ἔπειτεν ὁ βασιλεὺς λέγει· 
 ‘εἰς τὴν λεκάνην μὲν οὖν· δοκεῖς γάρ μοι πολύν, 
 Ἵππη, πάνυ χόρτον, φησί, καταβεβρωκέναι.’ 
 Φρύνην ἐπείρα Μοίριχος τὴν Θεσπικήν· 
 κἄπειτεν αἰτήσασαν αὐτὸν μνᾶν μίαν 
 ὁ Μοίριχος ‘μέγ᾽, εἶπεν· οὐ πρῴην δύο 
 χρυσοῦς λαβοῦσα παρεγένου ξένῳ τινί;’ 
 ‘περίμενε τοίνυν καὶ σύ, φησίν, ἕως ἂν οὗ 
 βινητιάσω, καὶ τοσοῦτον λήψομαι.’ 
 Νικὼ λέγεται τὴν Αἶγα, Πύθωνός τινος 
 αὐτήν ποτ’ ἀπολιπόντος, Εὔαρδιν δὲ τὴν 
 παχεῖαν ἀναλαβόντος, εἶτεν ὕστερον 
 μεταπεμπομένου ποθ᾽, ὡς ἔοικ᾽, αὐτήν, λέγειν 
 πρὸς τὸν μετιόντα παῖδα· ‘Πύθων, φήσ᾽, ἐπεὶ 
 ἤδη διάμεστος τῶν ὑείων ἐγένετο, 
 ἐπ’ αἴγει’ οἷός ἐστιν ἀνακάμπτειν πάλιν;’

μέχρι μὲν τούτων μνημονεύω τῶν ὑπὸ τοῦ Μάχωνος εἰρημένων.
 αἱ γὰρ καλαὶ ἡμῶν Ἀθῆναι τοσοῦτον πλῆθος ἤνεγκαν ἑταιρῶν,
 περὶ ὧν ἐπεξελεύσομαι ὅσον γε δύναμαι,
 ὅσον ὄχλον εὐανδροῦσα πόλις οὐκ ἔσχεν. ἀναγέγραφε γοῦν
 Ἀριστοφάνης μὲν ὁ Βυζάντιος ἑκατὸν καὶ λεʹ ,
 Ἀπολλόδωρος δὲ τούτων πλείους, ὁ Γοργίας δὲ πλέονας,
 παραλειφθῆναι φάσκοντες ὑπὸ τοῦ Ἀριστοφάνους μετὰ ἑταιρῶν
 πλειόνων καὶ τάσδε, .... τὴν Πάροινον ἐπικληθεῖσαν καὶ
 Λαμπυρίδα καὶ Εὐφροσύνην· αὕτη δὲ ἦν γναφέως θυγάτηρ.
 ἄγραφοι δ’ εἰσὶν αὐτῷ Μεγίστη, Ἀγαλλίς, Θαυμάριον, Θεόκλεια
 (αὕτη δ’ ἐπεκαλεῖτο Κορώνη), Ληναιτόκυστος, Ἄστρα, Γνάθαινα
 καὶ ταύτης θυγατριδῆ Γναθαίνιον, καὶ Σιγὴ καὶ Συνωρὶς ἡ
 Λύχνος ἐπικαλουμένη καὶ Εὔκλεια καὶ Γρυμέα καὶ Θρυαλλίς,
 ἔτι Χίμαιρα καὶ Λαμπάς. τῆς δὲ Γναθαίνης ἤρα δεινῶς, ὡς καὶ
 πρότερον εἴρηται ( p. 579e ), Δίφιλος ὁ
 κωμῳδιοποιός, ὡς καὶ Λυγκεὺς ὁ Σάμιος ἐν τοῖς
 Ἀπομνημονεύμασιν ἱστορεῖ. ἐν ἀγῶνι οὖν ποτε αὐτὸν
 ἀσχημονήσαντα σφόδρα ἀρθῆναι ἐκ τοῦ θεάτρου συνέβη καὶ
 οὐδὲν ἧττον ἐλθεῖν πρὸς τὴν Γνάθαιναν. κελεύοντος οὖν τοῦ
 Διφίλου ὑπονίψαι τοὺς πόδας αὐτοῦ τὴν Γνάθαιναν, ἣ δὲ ‘τί
 γάρ, εἶπεν, οὐκ ἠρμένος ἥκεις;’ σφόδρα δ’ ἦν εὔθικτος πρὸς
 τὰς ἀποκρίσεις ἡ Γνάθαινα. καὶ ἄλλαι δὲ ἑταῖραι μέγα
 ἐφρόνουν ἐφ’ αὑταῖς, παιδείας ἀντεχόμεναι καὶ τοῖς μαθήμασι
 χρόνον ἀπομερίζουσαι· διόπερ καὶ εὔθικτοι πρὸς τὰς
 ἀπαντήσεις ἦσαν. κατηγοροῦντος γοῦν ποτε Στίλπωνος Γλυκέρας
 παρὰ πότον ὡς διαφθειρούσης τοὺς νέους, ὥς φησι Σάτυρος ἐν
 τοῖς Βίοις ( FHG III 164 ), ὑποτυχοῦσα ἡ Γλυκέρα ‘τὴν αὐτήν, ἔφη, ἔχομεν
 αἰτίαν, ὦ Στίλπων. σέ τε γὰρ λέγουσιν διαφθείρειν τοὺς
 ἐντυγχάνοντάς σοι ἀνωφελῆ καὶ ἐριστικὰ σοφίσματα
 διδάσκοντα, ἐμέ τε ὡσαύτως. μηθὲν οὖν διαφέρειν
 ἐπιτριβομένοις καὶ κακῶς πάσχουσιν ἢ μετὰ
 φιλοσόφου ζῆν ἢ ἑταίρας.’ κατὰ γὰρ τὸν Ἀγάθωνα ( fr.
 14 N ) 
 γυνὴ τὸ σῶμα δι’ ἀργίαν 
 ψυχῆς φρόνησιν ἐντὸς οὐκ ἀργὸν φορεῖ.

Γναθαίνης δὲ πολλὰς ἀποκρίσεις ἀνέγραψεν ὁ Λυγκεύς.
 παρασίτου γάρ τινος ὑπὸ γραὸς τρεφομένου καὶ τὸ σῶμα εὖ
 ἔχοντος, ‘χαριέντως γ᾽, ἔφη, ὦ νεανίσκε, τὸ σωμάτιον
 διάκεισαι.’ ‘τί οὖν οἴει, εἰ μὴ ἐδευτεροκοίτουν;’ ‘τῷ λιμῷ
 ἄν, ἔφη, ἀπέθανες.’ Παυσανίου δὲ τοῦ Λάκκου ὀρχουμένου καὶ
 εἰς κάδον τινὰ ἐμπεσόντος, ‘ὁ λάκκος, ἔφη, εἰς τὸν κάδον
 ἐμπέπτωκεν.’ ἐπιδόντος δέ τινος οἶνον ἐν ψυκτηριδίῳ μικρὸν
 καὶ εἰπόντος ὅτι ἑκκαιδεκαέτης, ‘μικρός γε, ἔφη, ὡς
 τοσούτων ἐτῶν.’ νεανίσκων δέ τινων παρὰ πότον ὑπὲρ αὐτῆς
 τυπτόντων ἑαυτοὺς ἔφη πρὸς τὸν ἡττώμενον ‘θάρρει, παιδίον·
 οὐ γὰρ στεφανίτης ὁ ἀγών ἐστιν, ἀλλ’ ἀργυρίτης.’ ὡς δ’ ὁ
 τὴν μνᾶν τῇ θυγατρὶ δοὺς αὐτῆς οὐδὲν ἔτι ἔφερεν, ἀλλ᾽
 ἐφοίτα μόνον, ‘παιδίον, ἔφη, ὥσπερ πρὸς Ἱππόμαχον τὸν
 παιδοτρίβην μνᾶν δοὺς οἴει αἰεὶ φοιτήσειν;’ Φρύνης δὲ
 πικρότερον εἰπούσης αὐτῇ ‘εἰ δὲ λίθον, ἔφη, εἶχες’,
 ‘ἀποψήσασθαι ἄν σοι ἔδωκα.’ ἐτύγχανεν δὲ ἣ μὲν αἰτίαν
 ἔχουσα λιθιᾶν, ἣ δὲ κοιλίαν
 προπετεστέραν ἔχειν. τῶν δὲ πινόντων παρ’ αὐτῇ
 συμβαλλομένων εἰς βολβοφακῆν καὶ τῆς παιδίσκης ἐν τῷ
 καθαίρειν εἰς τὸν κόλπον ἐμβαλλομένης τῶν φακῶν, ἡ Γνάθαινα
 ἔφη ‘κολποφακῆν διανοεῖται ποιεῖν.’ Ἀνδρονίκου δὲ τοῦ
 τραγῳδοῦ ἀπ’ ἀγῶνός τινος, ἐν ᾧ τοὺς Ἐπιγόνους εὐημερήκει,
 πίνειν μέλλοντος παρ’ αὐτῇ καὶ τοῦ παιδὸς κελεύοντος τὴν
 Γνάθαιναν προαναλῶσαι ( fr. ad. 2 N ) ‘ὀλόμενε
 παίδων, ἔφη, ποῖον εἴρηκας λόγον.’ πρὸς δὲ ἀδολέσχην τινὰ
 διηγούμενον ὅτι παραγέγονεν ἀφ’ Ἑλλησπόντου ‘πῶς οὖν,
 φησίν, εἰς τὴν πρώτην πόλιν οὐχ ἧκες τῶν ἐκεῖ;’ τοῦ δ᾽
 εἰπόντος ‘εἰς ποίαν;’ ‘εἰς Σίγειον’ εἶπεν. εἰσελθόντος δέ
 τινος ὡς αὐτὴν καὶ ἰδόντος ἐπί τινος ἀγγείου ᾠὰ εἰπόντος τε
 ‘ὠμὰ ταῦτα, Γνάθαινα, ἢ ἑφθά;’ ‘ἔγχαλκα, ἔφη, παιδίον.’
 Χαιρεφῶντος δ’ ἀκλήτου ἐπὶ δεῖπνον ἐλθόντος, προπιοῦσα
 ποτήριον αὐτῷ ἡ Γνάθαινα ‘λαβέ, ἔφησεν, ὑπερήφανε.’ καὶ ὃς
 ‘ἐγὼ ὑπερήφανος;’ ‘τίς δὲ μᾶλλον’, εἶπεν ἡ Γνάθαινα, ‘ὃς
 οὐδὲ καλούμενος ἔρχῃ;’ Νικὼ δὲ ἡ Αἲξ ἐπικαλουμένη, φησὶν ὁ
 Λυγκεύς, παρασίτου τινὸς ἀπαντήσαντος λεπτοῦ ἐξ ἀρρωστίας,
 ‘ὡς ἰσχνός’ ἔφη. ‘τί γὰρ οἴει με ἐν τρισὶν ἡμέραις
 καταβεβρωκέναι;’ ‘ἤτοι τὴν λήκυθον, ἔφη, ἢ τὰ
 ὑποδήματα.’

Μετάνειρα δὲ ἡ ἑταίρα, Δημοκλέους τοῦ παρασίτου Λαγυνίωνος
 ἐπίκλην καταπεσόντος ἔν τινι κονιάματι, ‘καὶ γὰρ σύ, φησί,
 σαυτὸν ἔδωκας οὗ ψῆφοι εἰσίν.’ διαπηδῶντος δ’ αὐτοῦ ἐπὶ τὴν
 πλησίον κλίνην ‘πρόσεχε, φησί, μὴ ἀνατραπῇς.’ τοῦτο ἱστορεῖ
 Ἡγήσανδρος ( FHG IV 419 ).
 Ἀριστόδημος δ’ ἐν δευτέρῳ Γελοίων Ἀπομνημονευμάτων
 ‘Γνάθαιναν, φησί, δύο ἐμισθώσαντο, στρατιώτης καὶ
 μαστιγίας· ἀναγωγότερον οὖν τοῦ στρατιώτου λάκκον αὐτὴν
 εἰπόντος ‘πῶς; ἔφησεν· ἢ ὅτι δύο ποταμοὶ ἐμβάλλετέ μοι,
 Λύκος καὶ Ἐλεύθερος;’ ἐπὶ δὲ τὴν θυγατέρα τῆς Γναθαίνης
 πτωχῶν ἐραστῶν κωμαζόντων καὶ ἀπειλούντων κατασκάψειν τὴν
 οἰκίαν· ἐνηνοχέναι γὰρ δικέλλας καὶ ἄμας, ‘εἰ
 ταῦτ’ εἴχεθ’ ὑμεῖς,’ εἶπεν ἡ Γνάθαινα, ‘ἐνέχυρα θέντες τὸ
 μίσθωμα ἂν ἀπεστείλατε.’ ἐμμελὴς δ’ ἦν πάνυ ἡ Γνάθαινα καὶ
 οὐκ ἀνάστειος ἀποφθέγξασθαι· ἥτις καὶ νόμον συσσιτικὸν
 συνέγραψεν, καθ’ ὃν δεῖ τοὺς ἐραστὰς ὡς αὐτὴν καὶ τὴν
 θυγατέρα εἰσιέναι, κατὰ ζῆλον τῶν τὰ τοιαῦτα συνταξαμένων
 φιλοσόφων. ἀνέγραψε δ’ αὐτὸν Καλλίμαχος ἐν τῷ τρίτῳ πίνακι
 τῶν Νόμων ( fr. 100 25 Sch ) καὶ ἀρχὴν αὐτοῦ
 τήνδε παρέθετο· ‘ὅδε ὁ νόμος ἴσος ἐγράφη καὶ ὅμοιος,’
 στίχων τριακοσίων εἴκοσι τριῶν.

Καλλίστιον δὲ τὴν ἐπικληθεῖσαν Πτωχελένην μαστιγίας
 ἐμισθώσατο. θέρους δὲ ὄντος ἐπεὶ γυμνὸς κατέκειτο, τοὺς
 τύπους τῶν πληγῶν ἰδοῦσα ‘πόθεν οὗτοι, τάλαν;’ εἶπε. καὶ ὃς
 ‘παιδὸς ὄντος μου ζωμὸς κατεχύθη.’ ἣ δὲ ‘δηλαδὴ μόσχειος.’
 Μενάνδρῳ τῷ ποιητῇ δυσημερήσαντι καὶ εἰσελθόντι εἰς τὴν
 οἰκίαν Γλυκέρα προσενέγκασα γάλα παρεκάλει ῥοφῆσαι· ὃ δ᾽
 ‘οὐ θέλω’ εἶπεν. ἦν γὰρ ἐφεστηκυῖα γραῦς αὐτῷ. ἣ δὲ
 ‘ἀποφύσα, εἶπε, καὶ τῷ κάτω χρῶ.’ Θαὶς ἐραστοῦ τινος αὐτῆς
 ἀλαζόνος παρὰ πολλῶν ποτήρια χρησαμένου καὶ λέγοντος θέλειν ταῦτα συγκόψαι, ἄλλα δὲ
 κατασκευάσαι, ‘ἀπολεῖς, ἔφη, ἑκάστου τὸ ἴδιον.’ Λεόντιον
 κατακειμένη μετ’ ἐραστοῦ, ἐπεισελθούσης εἰς τὸ συμπόσιον
 Γλυκέρας καὶ τοῦ ἐραστοῦ αὐτῆς ταύτῃ μᾶλλον προσέχοντος,
 κατάστυγνος ἦν. ὡς δ’ ἐπιστρέψας ὁ γνώριμος αὐτὴν ἠρώτησε
 τί λυπεῖται, ‘ἡ ὑστέρα με λυπεῖ’ ἔφη. πρὸς Λαίδα τὴν
 Κορινθίαν ἐραστὴς ἀποσφράγισμα πέμψας ἐκέλευε παραγίνεσθαι.
 ἣ δ’ ‘οὐ δύναμαι’ εἶπε· ‘πηλός ἐστι.’ Θαὶς πρὸς γράσωνα
 πορευομένη ἐραστήν, ἐπεί τις αὐτὴν ἠρώτα ποῦ πορεύεται,
 εἶπεν ( Eur. Med. 1385 )· ‘Αἰγεῖ συνοικήσουσα τῷ
 Πανδίονος.’ Φρύνη συνδειπνοῦσά ποτε γράσωνι ἄρασα φορίνην
 ‘λαβέ, εἶπε, καὶ ταῦτα τράγε.’ πέμψαντος δέ τινος αὐτῇ τῶν
 γνωρίμων οἶνον χρηστὸν μέν, ὀλίγον δέ, καὶ λέγοντος ὅτι
 δεκαέτης ἐστίν, ‘μικρὸς ὡς πολλῶν ἐτῶν’ ἔφη. ζητουμένου δὲ
 ἔν τινι συμποσίῳ διὰ τίνα αἰτίαν οἱ στέφανοι κρήμνανται,
 εἶπεν ‘ὅτι ψυχαγωγοῦσιν.’ μαστιγίου δέ τινος
 μειρακιευομένου πρὸς αὐτὴν καὶ φαμένου πολλαῖς
 συμπεπλέχθαι, καθ’ ὑπόκρισιν ἐσκυθρώπασεν. ἐπερωτήσαντος δὲ
 τὴν αἰτίαν ‘ὀργίζομαί σοι, εἶπεν, ὅτι πολλὰς ἔχεις.’
 φιλάργυρος δέ τις ἐραστὴς ὑποκοριζόμενος αὐτὴν εἶπεν
 ‘Ἀφροδίσιον εἶ Πραξιτέλους·’ ἣ δὲ ‘σὺ δ’ Ἔρως Φειδίου.’

ἐπεὶ δὲ καὶ τῶν πολιτικῶν οἶδά τινας μνημονεύοντας αὐτῶν ἢ
 κατηγοροῦντας ἢ ἀπολογουμένους, μνησθήσομαι καὶ τούτων.
 Δημοσθένης μὲν γὰρ ἐν τῷ κατὰ
 Ἀνδροτίωνος ( 56 ) Σινώπης μέμνηται καὶ
 Φανοστράτης. καὶ περὶ μὲν τῆς Σινώπης Ἡρόδικος ὁ Κρατήτειος
 ἐν Ϛʹ Κωμῳδουμένων φησὶν ὅτι Ἄβυδος ἐλέγετο διὰ
 τὸ γραῦς εἶναι. μνημονεύει δ’ αὐτῆς Ἀντιφάνης ἐν Ἀρκάδι
 ( II 27 K ) καὶ ἐν Κηπουρῷ ( ib.
 57 ), ἐν Ἀκεστρίᾳ ( ib. 18 ), ἐν
 Ἁλιευομένῃ ( ib. 20, 12 ), ἐν Νεοττίδι
 ( ib. 80 ), καὶ Ἄλεξις ἐν Κλεοβουλίνῃ
 ( ib. 333 ) καὶ Καλλικράτης ἐν Μοσχίωνι
 ( ib. 416 ). περὶ δὲ τῆς Φανοστράτης
 Ἀπολλόδωρός φησιν ἐν τῷ περὶ τῶν Ἀθήνησιν Ἑταιρίδων ὅτι
 Φθειροπύλη ἐπεκαλεῖτο, ἐπειδήπερ ἐπὶ τῆς θύρας ἑστῶσα
 ἐφθειρίζετο. Ὑπερείδης δ’ ἐν τῷ κατὰ Ἀρισταγόρας φησί
 ( fr. 28 Bl )· ‘καὶ πάλιν τὰς Ἀφύας
 καλουμένας τὸν αὐτὸν τρόπον ἐκαλέσατε.’ ἑταιρῶν ἐπωνυμίαι
 αἱ ἀφύαι, περὶ ὧν ὁ προειρημένος Ἀπολλόδωρός φησι·
 ‘Σταγόνιον καὶ Ἄνθις ἀδελφαί· αὗται Ἀφύαι ἐκαλοῦντο, ὅτι
 λευκαὶ καὶ λεπταὶ οὖσαι τοὺς ὀφθαλμοὺς μεγάλους εἶχον.’
 Ἀντιφάνης δὲ ἐν τῷ περὶ Ἑταιρῶν Νικοστρατίδα φησὶν Ἀφύην
 κληθῆναι διὰ τὴν αὐτὴν αἰτίαν. ὁ δ’ αὐτὸς Ὑπερείδης ἐν τῷ
 κατὰ Μαντιθέου αἰκίας περὶ Γλυκέρας τάδε λέγει ( fr.
 124 Bl )· ‘ἄγων Γλυκέραν τε τὴν Θαλασσίδος, ζεῦγος
 ἔχων.’ ἄδηλον εἰ αὕτη ἐστὶν ἡ Ἁρπάλῳ συνοῦσα· περὶ ἧς φησιν
 Θεόπομπος ἐν τοῖς περὶ τῆς Χίας Ἐπιστολῆς ( FHG I
 325 ), ὅτι μετὰ τὸν τῆς Πυθιονίκης θάνατον ὁ
 Ἅρπαλος μετεπέμψατο τὴν Γλυκέραν Ἀθήνηθεν· ἣν καὶ ἐλθοῦσαν
 οἰκεῖν ἐν τοῖς βασιλείοις τοῖς ἐν Ταρσῷ καὶ προσκυνεῖσθαι
 ὑπὸ τοῦ πλήθους βασίλισσαν
 προσαγορευομένην· ἀπειρῆσθαί τε πᾶσι μὴ στεφανοῦν Ἅρπαλον,
 ἐὰν μὴ καὶ Γλυκέραν στεφανῶσιν. ἐν Ῥωσσῷ δὲ καὶ εἰκόνα
 χαλκῆν αὐτῆς ἱστάναι τολμῆσαι παρὰ τὴν ἑαυτοῦ. τὰ ὅμοια δ᾽
 εἴρηκε καὶ Κλείταρχος ἐν ταῖς περὶ Ἀλέξανδρον Ἱστορίαις
 ( fr. 21 M ). ὁ δὲ γράψας τὸν Ἀγῆνα τὸ
 σατυρικὸν δραμάτιον, εἴτε Πύθων ἐστὶν ὁ Καταναῖος ἢ αὐτὸς ὁ
 βασιλεὺς Ἀλέξανδρος, φησίν ( p. 810 N ed. )·
 
 καὶ μὴν ἀκούω μυριάδας τὸν Ἅρπαλον 
 αὐτοῖσι τῶν Ἀγῆνος οὐκ ἐλάττονας 
 σίτου παραπέμψαι καὶ πολίτην γεγονέναι. 
 Β. Γλυκέρας ὁ σῖτος οὗτος ἦν· ἔσται δ’ ἴσως 
 αὐτοῖσιν ὀλέθρου κοὐχ ἑταίρας ἀρραβών.

Λυσίας δ’ ἐν τῷ πρὸς Λαίδα, εἴ γε γνήσιος ὁ
 λόγος, τούτων μνημονεύει ( fr. 155 Tur )·
 ‘Φιλύρα γέ τοι ἐπαύσατο πορνευομένη ἔτι νέα οὖσα καὶ Σκιώνη
 καὶ Ἱππάφεσις καὶ Θεόκλεια καὶ Ψαμάθη καὶ Λαγίσκα καὶ
 Ἄνθεια.’ μήποτε δὲ δεῖ γράφειν ἀντὶ τῆς Ἀνθείας Ἄντειαν. οὐ
 γὰρ εὑρίσκομεν παρ’ οὐδενὶ Ἄνθειαν ἀναγεγραμμένην ἑταίραν,
 ἀπὸ δὲ Ἀντείας καὶ ὅλον δρᾶμα ἐπιγραφόμενον, ὡς προεῖπον
 ( p. 567c ), Εὐνίκου ἢ Φιλυλλίου Ἄντειά
 ἐστιν. καὶ ὁ τὸν κατὰ Νεαίρας δὲ λόγον γράψας μνημονεύει
 αὐτῆς ( 19 ). ἐν δὲ τῷ κατὰ Φιλωνίδου βιαίων ὁ
 Λυσίας, εἰ γνήσιος ὁ λόγος, καὶ Ναίδος τῆς ἑταίρας μέμνηται
 ( fr. 245 Tur ), κἀν τῷ πρὸς Μέδοντα
 ψευδομαρτυριῶν ( fr. 167 ) Ἀντικύρασ .
 ἐπώνυμον δ’ ἐστὶ τοῦτο ἑταίρας· τὸ γὰρ
 κύριον ἦν Οἴα, ὡς Ἀριστοφάνης εἴρηκεν ἐν τῷ περὶ Ἑταιρῶν,
 Ἀντικύραν αὐτὴν φάσκων κληθῆναι ἤτοι ὅτι συνέπινε
 παρακινοῦσι καὶ μεμηνόσιν ἢ ὅτι αὐτὴν ἀναλαβὼν ὁ ἰατρὸς
 Νικόστρατος καὶ ἀποθνῄσκων κατέλιπεν αὐτῇ πολὺν
 ἐλλέβορον, ἄλλο δὲ οὐδέν. καὶ Λυκοῦργος ἐν τῷ κατὰ
 Λεωκράτους ( 17 ) Εἰρηνίδος ἑταίρας μέμνηται ὡς
 ἑταιρούσης τῷ Λεωκράτει. Ναννίου δὲ Ὑπερείδης μνημονεύει ἐν
 τῷ κατὰ Πατροκλέους ( fr. 144 Bl ). αὕτη δὲ ὅτι
 Αἲξ ἐπεκαλεῖτο προείπομεν ( p. 582e ), διὰ τὸ
 Θαλλὸν τὸν κάπηλον ἐξαναλῶσαι. ὅτι δὲ θαλλῷ χαίρουσιν αἱ
 αἶγες, διόπερ οὐδ’ εἰς ἀκρόπολιν ἄνεισι τὸ ζῷον οὐδ’ ὅλως
 Ἀθηνᾷ θύεται διὰ τοῦτο, ἄλλος ἔσται λόγος. ἀλλ’ ὅ γε
 Σοφοκλῆς ἐν Ποιμέσιν ὅτι θαλλοφαγεῖ τὸ ζῷόν φησιν οὕτως
 ( fr. 461 N )· 
 ἑωθινὸς γάρ, πρίν τιν’ αὐλιτῶν ὁρᾶν, 
 θαλλὸν χιμαίρᾳ προσφέρων νεοσπάδα 
 εἶδον στρατὸν στείχοντα παραλίαν ἄκραν. 
 μνημονεύει τῆς Ναννίου καὶ Ἄλεξις ἐν Ταραντίνοις
 οὕτως ( II 379 K )· 
 Νάννιον δὲ μαίνεται 
 ἐπὶ τῷ Διονύσῳ, 
 κωμῳδῶν αὐτὴν ὡς μέθυσον. Μένανδρος δ’ ἐν
 Ψευδηρακλεῖ φησιν ( fr. 524 K )· 
 
 οὐκ ἐπείρα Νάννιον; 
 Ἀντιφάνης δὲ ἐν τῷ περὶ Ἑταιρῶν ‘Προσκήνιον,
 φησίν, ἐπεκαλεῖτο ἡ Νάννιον, ὅτι πρόσωπόν τε ἀστεῖον εἶχε
 καὶ ἐχρῆτο χρυσίοις καὶ ἱματίοις πολυτελέσι, ἐκδῦσα δὲ ἦν
 αἰσχροτάτη. ἦν δὲ Κορώνης τῆς Ναννίου θυγάτηρ, τὸ τῆς Τήθης
 ἀναφέρουσα ἐκ τριπορνείας ὄνομα.’ καὶ Νεμεάδος δὲ τῆς
 αὐλητρίδος Ὑπερείδης μνημονεύει ἐν τῷ κατὰ Πατροκλέους
 ( fr. 168 Bl ). περὶ ἧς ἄξιον θαυμάζειν πῶς
 περιεῖδον Ἀθηναῖοι οὕτως προσαγορευομένην τὴν πόρνην,
 πανηγύρεως ἐνδοξοτάτης ὀνόματι κεχρημένην· ἐκεκώλυτο γὰρ τὰ
 τοιαῦτα τίθεσθαι ὀνόματα οὐ μόνον ταῖς ἑταιρούσαις, ἀλλὰ
 καὶ ταῖς ἄλλαις δούλαις, ὥς φησι Πολέμων ἐν τοῖς περὶ
 Ἀκροπόλεως ( fr. 3 Pr ).

καὶ Ὠκίμου δὲ τῆς ἐμῆς, ὡς σὺ φής, Κύνουλκε ( cf. p.
 567c ), καὶ Ὑπερείδης μέμνηται ἐν τῷ κατὰ
 Ἀρισταγόρας βʹ λέγων οὕτως ( fr. 17
 Bl )· ‘ὥστε Λαὶς μὲν ἡ δοκοῦσα τῶν πώποτε
 διενηνοχέναι τὴν ὄψιν καὶ Ὤκιμον καὶ Μετάνειρα ...’
 Νικόστρατος δὲ ὁ τῆς μέσης κωμῳδίας ποιητὴς ἐν Πανδρόσῳ
 οὑτωσὶ λέγων ( II 225 K )· 
 ἔπειτα τῆς αὐτῆς ὁδοῦ 
 πρὸς Ἀερόπην ἐλθοῦσα πέμψαι στρώματα 
 αὐτὴν κέλευε, φησί, καὶ παρ’ Ὠκίμου 
 χαλκώματα. 
 
 Μένανδρος δ’ ἐν Κόλακι τάσδε καταλέγει ἑταίρας
 ( fr. 295 K )· 
 Χρυσίδα, Κορώνην, Ἀντίκυραν, Ἰσχάδα, 
 καὶ Ναννάριον ἔσχηκας ὡραίαν σφόδρα. 
 Φιλέταιρος ἐν Κυναγίδι ( II 232 K )·
 
 οὐχὶ Κερκώπη μὲν ἤδη γέγον’ ἔτη τρισχίλια, 
 ἡ δὲ Διοπείθους ἀηδὴς Τέλεσις ἕτερα μυρία; 
 Θεολύτην δ’ οὐδ᾽ οἶδεν οὐδεὶς ὅτε τὸ
 πρῶτον ἐγένετο. 
 οὐχὶ Λαὶς μὲν τελευτῶσ’ ἀπέθανεν βινουμένη, 
 Ἰσθμιὰς δὲ καὶ Νέαιρα κατασέσηπε καὶ Φίλα; 
 Κοσσύφας δὲ καὶ Γαλήνας καὶ Κορώνας οὐ λέγω· 
 περὶ δὲ Ναίδος σιωπῶ· γομφίους γὰρ οὐκ ἔχει. 
 Θεόφιλος Φιλαύλῳ ( II 476 K )· 
 τοῦ μή ποτ’ αὐτὸν ἐμπεσεῖν εἰς Λαίδα 
 φερόμενον ἢ Μηκωνίδ’ ἢ Σισύμβριον 
 ἢ Βάραθρον ἢ Θάλλουσαν ἢ τούτων τινά, 
 ὧν ἐμπλέκουσι τοῖς λίνοις αἱ μαστροποί, 
 ἢ Ναύσιον ἢ Μαλθάκην.’

τοσαῦτ’ εἰπὼν μετά τινος τροχιλίας ὁ Μυρτίλος ‘μή τι
 τοιοῦτοι ὑμεῖς οἱ φιλόσοφοι, ἔφη, οἱ καὶ πρὸ τῶν Ἡδονικῶν
 καλουμένων αὐτοὶ τὸν τῆς ἡδονῆς τοῖχον ὑποσκάπτοντες, ὥς
 που ὁ Ἐρατοσθένης ἔφη ( p. 193 B ). κἀμοὶ μὲν τὰ
 καλὰ τῶν ἑταιρῶν ἀποφθέγματα πεπεράνθω
 μέχρι τούτων· ἐπ’ ἄλλο δ’ εἶδος μεταβήσομαι λόγων. καὶ
 πρῶτον μὲν μνησθήσομαι τοῦ φιλαληθεστάτου Ἐπικούρου· ὅστις
 ἐγκυκλίου παιδείας ἀμύητος ὢν ἐμακάριζε καὶ τοὺς ὁμοίως
 αὐτῷ ἐπὶ φιλοσοφίαν παρερχομένους, τοιαύτας φωνὰς
 προιέμενος ( fr. 117 Us )· ‘μακαρίζω σε, ὦ
 οὗτος, ὅτι καθαρὸς πάσης παιδείας ἐπὶ φιλοσοφίαν ὥρμησαι.’
 ὅθεν αὐτὸν καὶ ὁ Τίμων φησὶν ( fr. 55 W ) 
 γραμμοδιδασκαλίδην, ἀναγωγότατον ζωόντων. 
 οὗτος οὖν ὁ Ἐπίκουρος οὐ Λεόντιον εἶχεν ἐρωμένην
 τὴν ἐπὶ ἑταιρείᾳ διαβόητον γενομένην; ἣ δὲ οὐδ’ ὅτε
 φιλοσοφεῖν ἤρξατο ἐπαύσατο ἑταιροῦσα, πᾶσι δὲ τοῖς
 Ἐπικουρείοις συνῆν ἐν τοῖς κήποις, Ἐπικούρῳ δὲ καὶ
 ἀναφανδόν· ὥστ’ ἐκεῖνον πολλὴν φροντίδα ποιούμενον αὐτῆς
 τοῦτ’ ἐμφανίζειν διὰ τῶν πρὸς Ἕρμαρχον Ἐπιστολῶν ( fr.
 121 Us ).

Λαίδος τε τῆς ἐξ Ὑκκάρων (πόλις δ’ αὕτη Σικελική, ἀφ’ ἧς
 αἰχμάλωτος γενομένη ἧκεν εἰς Κόρινθον, ὡς ἱστορεῖ Πολέμων
 ἐν τῷ ἕκτῳ τῶν πρὸς Τίμαιον ( fr. 44 Pr )· ἧς
 καὶ Ἀρίστιππος ἤρα καὶ Δημοσθένης ὁ ῥήτωρ Διογένης τε ὁ
 κύων· ᾗ καὶ Ἀφροδίτη ἡ ἐν Κορίνθῳ ἡ Μελαινὶς καλουμένη
 νυκτὸς ἐπιφαινομένη ἐμήνυεν ἐραστῶν ἔφοδον πολυταλάντων)
 οὐχ Ὑπερείδης μνημονεύει ἐν τῷ κατὰ Ἀρισταγόρας δευτέρῳ
 ( fr. 17 Bl ) ;ʼ Ἀπελλῆς δὲ ὁ ζωγράφος ἔτι
 παρθένον οὖσαν τὴν Λαίδα θεασάμενος ἀπὸ τῆς Πειρήνης
 ὑδροφοροῦσαν καὶ θαυμάσας τὸ κάλλος ἤγαγέν ποτε αὐτὴν εἰς φίλων συμπόσιον. χλευασάντων
 δ’ αὐτὸν τῶν ἑταίρων ὅτι ἀνθ’ ἑταίρας παρθένον εἰς τὸ
 συμπόσιον ἀγάγοι, ‘μὴ θαυμάσητε, εἶπεν· ἐγὼ γὰρ αὐτὴν εἰς
 μέλλουσαν ἀπόλαυσιν μετ’ οὐδ’ ὅλην τριετίαν καλὴν δείξω.’
 τὸ δ’ αὐτὸ καὶ Σωκράτης ἐμαντεύσατο περὶ Θεοδότης τῆς
 Ἀθηναίας, ὥς φησι Ξενοφῶν ἐν Ἀπομνημονεύμασιν ( III
 11, 1 )· ‘ὅτι δὲ καλλίστη εἴη καὶ στέρνα κρείττω
 λόγου παντὸς ἔχοι λέγοντός τινος , ‘ἰτέον ἡμῖν,
 ἔφη, θεασομένοις τὴν γυναῖκα· οὐ γὰρ δὴ ἀκούουσιν ἔστιν
 κρῖναι τὸ κάλλος.’ οὕτω δ’ ἦν ἡ Λαὶς καλὴ ὡς καὶ
 τοὺς ζωγράφους ἐρχομένους πρὸς αὐτὴν ἀπομιμεῖσθαι τῆς
 γυναικὸς τοὺς μαστοὺς καὶ τὰ στέρνα. διαζηλοτυπουμένη δέ
 ποτε ἡ Λαὶς Φρύνῃ πολὺν ἐραστῶν ἔσχηκεν ὅμιλον, οὐ
 διακρίνουσα πλούσιον ἢ πένητα οὐδ’ ὑβριστικῶς αὐτοῖς
 χρωμένη.

Ἀρίστιππος δὲ κατ’ ἔτος δύο μῆνας συνδιημέρευεν αὐτῇ ἐν
 Αἰγίνῃ τοῖς Ποσειδωνίοις· καὶ ὀνειδιζόμενος ὑπὸ οἰκέτου,
 ὅτι ‘σὺ μὲν αὐτῇ τοσοῦτον ἀργύριον δίδως, ἣ δὲ προῖκα
 Διογένει τῷ κυνὶ συγκυλίεται’, ἀπεκρίνατο· ‘ἐγὼ Λαίδι
 χορηγῶ πολλά, ἵνα αὐτὸς αὐτῆς ἀπολαύω, οὐχ ἵνα μὴ ἄλλος.’
 τοῦ δὲ Διογένους εἰπόντος αὐτῷ· ‘Ἀρίστιππε, κοινῇ συνοικεῖς
 πόρνῃ. ἢ κύνιζε οὖν, ὡς ἐγώ, ἢ πέπαυσο‘ — καὶ ὁ Ἀρίστιππος·
 ‘ἆρά γε μή τί σοι ἄτοπον δοκεῖ εἶναι, Διόγενες, οἰκίαν
 οἰκεῖν ἐν ᾗ πρότερον ᾤκησαν ἄλλοι;’ ‘οὐ γάρ’ ἔφη. ‘τί δὲ
 ναῦν ἐν ᾗ πολλοὶ πεπλεύκασιν;’ ‘οὐδὲ
 τοῦτο’ ἔφη. ‘οὕτως οὖν οὐδὲ γυναικὶ συνεῖναι ἄτοπόν ἐστιν ᾗ
 πολλοὶ κέχρηνται.’ Νυμφόδωρος δ’ ὁ Συρακόσιος ἐν τῷ περὶ
 τῶν ἐν Σικελίᾳ Θαυμαζομένων ( FHG II 375 ) ἐξ
 Ὑκκάρου φησὶν Σικελικοῦ φρουρίου εἶναι τὴν Λαίδα. Στράττις
 δ’ ἐν Μακεδόσιν ἢ Παυσανίᾳ Κορινθίαν αὐτὴν εἶναί φησιν διὰ
 τούτων ( I 718 K )· 
 εἰσὶν δὲ πόθεν αἱ παῖδες αὗται καὶ τίνες; 
 Β. νυνὶ μὲν ἥκουσιν Μεγαρόθεν, εἰσὶ δὲ 
 Κορίνθιαι· Λαὶς μὲν ἡδὶ Μεγακλέους. 
 Τίμαιος δ’ ἐν τῇ τρισκαιδεκάτῃ τῶν Ἱστοριῶν
 ( FHG I 219 ) ἐξ Ὑκκάρων· καθὰ καὶ Πολέμων
 εἴρηκεν ( fr. 44 Pr ), ἀναιρεθῆναι φάσκων αὐτὴν
 ὑπό τινων γυναικῶν ἐν Θετταλίᾳ, ἐρασθεῖσάν τινος Παυσανίου
 Θετταλοῦ, κατὰ φθόνον καὶ δυσζηλίαν ταῖς 
 ξυλίναις χελώναις τυπτομένην ἐν Ἀφροδίτης ἱερῷ. διὸ καὶ τὸ
 τέμενος κληθῆναι ἀνοσίας Ἀφροδίτης. δείκνυσθαι δ’ αὐτῆς
 τάφον παρὰ τῷ Πηνειῷ σημεῖον ἔχοντα ὑδρίαν λιθίνην καὶ
 ἐπίγραμμα τόδε· 
 τῆσδέ ποθ’ ἡ μεγάλαυχος ἀνίκητός τε πρὸς ἀλκὴν 
 Ἑλλὰς ἐδουλώθη κάλλεος ἰσοθέου, 
 Λαίδος· ἣν ἐτέκνωσεν Ἔρως, θρέψεν δὲ Κόρινθος· 
 κεῖται δ’ ἐν κλεινοῖς Θετταλικοῖς πεδίοις. 
 αὐτοσχεδιάζουσιν οὖν οἱ λέγοντες αὐτὴν ἐν Κορίνθῳ
 τεθάφθαι πρὸς τῷ Κρανείῳ.

Ἀριστοτέλης δ’ ὁ Σταγιρίτης οὐκ ἐξ Ἑρπυλλίδος τῆς ἑταίρας
 ἐπαιδοποίησε Νικόμαχον καὶ συνῆν
 ταύτῃ μέχρι θανάτου, ὥς φησιν Ἕρμιππος ἐν τῷ περὶ
 Ἀριστοτέλους πρώτῳ ( FHG III 46 ), ἐπιμελείας
 φάσκων τῆς δεούσης τετυχηκέναι ἐν ταῖς τοῦ φιλοσόφου
 διαθήκαις. ὁ δὲ καλὸς ἡμῶν Πλάτων οὐκ Ἀρχεάνασσαν τὴν
 Κολοφωνίαν ἑταίραν ἠγάπα; ὡς καὶ ᾄδειν εἰς αὐτὴν τάδε
 ( ep. 30 B4 )· 
 Ἀρχεάνασσαν ἔχω τὴν ἐκ Κολοφῶνος ἑταίρην, 
 ἧς καὶ ἐπὶ ῥυτίδων πικρὸς ἔπεστιν ἔρως. 
 ἆ δειλοὶ νεότητος ἀπαντήσαντες ἐκείνης 
 πρωτοπόρου, δι’ ὅσης ἤλθετε πυρκαιῆς. 
 Περικλῆς δὲ ὁ Ὀλύμπιος, ὥς φησι Κλέαρχος ἐν πρώτῳ
 Ἐρωτικῶν ( FHG II 314 ), οὐχ ἕνεκεν Ἀσπασίασ —
 οὐ τῆς νεωτέρας ἀλλὰ τῆς Σωκράτει τῷ σοφῷ συγγενομένησ —
 καίπερ τηλικοῦτον ἀξίωμα συνέσεως καὶ πολιτικῆς δυνάμεως
 κτησάμενος, οὐ συνετάραξε πᾶσαν τὴν Ἑλλάδα; ἦν δ’ οὗτος
 ὁ ἀνὴρ πρὸς ἀφροδίσια πάνυ καταφερής· ὅστις
 καὶ τῇ τοῦ υἱοῦ γυναικὶ συνῆν, ὡς Στησίμβροτος ὁ Θάσιος
 ἱστορεῖ, κατὰ τοὺς αὐτοὺς αὐτῷ χρόνους γενόμενος καὶ
 ἑωρακὼς αὐτόν, ἐν τῷ ἐπιγραφομένῳ περὶ Θεμιστοκλέους καὶ
 Θουκυδίδου καὶ Περικλέους ( FHG II 56 ).
 Ἀντισθένης δ’ ὁ Σωκρατικὸς ἐρασθέντα φησὶν αὐτὸν Ἀσπασίας
 δὶς τῆς ἡμέρας εἰσιόντα καὶ ἐξιόντα ἀπ’ αὐτῆς ἀσπάζεσθαι
 τὴν ἄνθρωπον, καὶ φευγούσης ποτὲ αὐτῆς γραφὴν ἀσεβείας
 λέγων ὑπὲρ αὐτῆς πλείονα ἐδάκρυσεν ἢ
 ὅτε ὑπὲρ τοῦ βίου καὶ τῆς οὐσίας ἐκινδύνευε. καὶ Κίμωνος δ᾽
 Ἐλπινίκῃ τῇ ἀδελφῇ παρανόμως συνόντος, εἶθ’ ὕστερον
 ἐκδοθείσης Καλλίᾳ, καὶ φυγαδευθέντος μισθὸν ἔλαβε τῆς
 καθόδου αὐτοῦ ὁ Περικλῆς τὸ τῇ Ἐλπινίκῃ μιχθῆναι.
 Πυθαίνετος δ’ ἐν τρίτῳ περὶ Αἰγίνης ( FHG IV
 487 ) Περίανδρόν φησιν ἐξ Ἐπιδαύρου τὴν Προκλέους
 θυγατέρα Μέλισσαν ἰδόντα Πελοποννησιακῶς ἠσθημένην
 (ἀναμπέχονος γὰρ καὶ μονοχίτων ἦν καὶ ᾠνοχόει τοῖς
 ἐργαζομένοις) ἐρασθέντα γῆμαι. Πύρρου δὲ τοῦ Ἠπειρωτῶν
 βασιλέως, ὃς ἦν τρίτος ἀπὸ Πύρρου τοῦ ἐπ’ Ἰταλίαν
 στρατεύσαντος, ἐρωμένη ἦν Τίγρις ἡ Λευκαδία· ἣν Ὀλυμπιὰς ἡ
 τοῦ νεανίσκου μήτηρ φαρμάκοις ἀπέκτεινεν.’

καὶ ὁ Οὐλπιανός, ὥσπερ ἕρμαιόν τι, ἔτι λαλοῦντος τοῦ
 Μυρτίλου ἔφη, εἰ ἔχομεν ἀρρενικῶς εἰρημένον τὸν τίγριν.
 ‘Φιλήμονα γὰρ οἶδα τοῦτ’ εἰρηκότα ἐν Νεαίρᾳ ( II 490
 K )· 
 ὥσπερ Σέλευκος δεῦρ’ ἔπεμψε τὴν τίγριν, 
 ἣν εἴδομεν ἡμεῖς, τῷ Σελεύκῳ πάλιν ἔδει 
 τι ἡμᾶς παρ’ ἡμῶν ἀντιπέμψαι θηρίον 
 τρυγέρανον· οὐ γὰρ γίγνεται τοῦτ’ αὐτόθι.’ 
 πρὸς ὃν ὁ Μυρτίλος ἔφη· ‘ἐπείπερ ἡμῖν ἐμποδὼν
 ἐγένου κατάλογον γυναικῶν ποιουμένοις, οὐ κατὰ τοὺς
 Σωσικράτους τοῦ Φαναγορείτου Ἠοίους ἢ τὸν τῶν γυναικῶν κατάλογον Νικαινέτου τοῦ Σαμίου
 ἢ Ἀβδηρίτου, μικρὸν ἐπισχὼν ἐπὶ τὴν παρὰ σοῦ τρέψομαι
 πεῦσιν, ‘Φοῖνιξ ἄττα γεραιέ ( Il.
 9.607 ).’ μάθε οὖν ὅτι ἀρσενικῶς εἴρηκε τὸν τίγριν
 Ἄλεξις ἐν Πυραύνῳ οὕτως ( II 372 K )· 
 ἄνοιγ᾽, ἄνοιγε τὴν θύραν· ἐλάνθανον 
 πάλαι περιπατῶν ἀνδριάς, ἀλέτων ὄνος, 
 ποτάμιος ἵππος, τοῖχος, ὁ Σελεύκου τίγρις. 
 ἔχων δὲ καὶ ἄλλα μαρτύρια ἀνατίθεμαι τὰ νῦν, ἕως
 ἂν ἀπομνημονεύσω τὸν περὶ τῶν καλῶν γυναικῶν
 κατάλογον.

Κλέαρχος γὰρ περὶ Ἐπαμινώνδου φησὶν οὕτως ( FHG II
 310 )· ‘Ἐπαμινώνδας δ’ ὁ Θηβαῖος σεμνότερον μὲν
 τούτων, οὐκ εὐσχημόνως δὲ περὶ τὰς ὁμιλίας ἐσφάλλετο τὴν
 γνώμην, εἴ τις θεωροίη τὰ πραχθέντα αὐτῷ περὶ τὴν Λάκωνος
 γυναῖκα.’ Ὑπερείδης δ’ ὁ ῥήτωρ ἐκ τῆς πατρῴας οἰκίας τὸν
 υἱὸν ἀποβαλὼν Γλαύκιππον Μυρρίνην τὴν πολυτελεστάτην
 ἑταίραν ἀνέλαβε, καὶ ταύτην μὲν ἐν ἄστει εἶχεν, ἐν Πειραιεῖ
 δὲ Ἀρισταγόραν, Φίλαν δ’ ἐν Ἐλευσῖνι, ἣν πολλῶν ὠνησάμενος
 χρημάτων εἶχεν ἐλευθερώσας, ὕστερον δὲ καὶ οἰκουρὸν αὐτὴν
 ἐποιήσατο, ὡς Ἰδομενεὺς ἱστορεῖ ( FHG II 492 ).
 ἐν δὲ τῷ ὑπὲρ Φρύνης λόγῳ Ὑπερείδης ὁμολογῶν ἐρᾶν τῆς
 γυναικὸς ( fr. 174 Bl ) καὶ οὐδέπω τοῦ ἔρωτος
 ἀπηλλαγμένος τὴν προειρημένην Μυρρίνην εἰς τὴν οἰκίαν
 εἰσήγαγεν.

ἦν δ’ ἡ Φρύνη ἐκ Θεσπιῶν. κρινομένη δὲ ὑπὸ Εὐθίου τὴν ἐπὶ
 θανάτῳ ἀπέφυγεν· διόπερ ὀργισθεὶς ὁ Εὐθίας οὐκ ἔτι εἶπεν ἄλλην δίκην, ὥς φησιν Ἕρμιππος
 ( FHG III 50 ). ὁ δὲ Ὑπερείδης ( fr. 181
 Bl ) συναγορεύων τῇ Φρύνῃ, ὡς οὐδὲν ἤνυε λέγων
 ἐπίδοξοί τε ἦσαν οἱ δικασταὶ καταψηφιούμενοι, παραγαγὼν
 αὐτὴν εἰς τοὐμφανὲς καὶ περιρήξας τοὺς χιτωνίσκους γυμνά τε
 τὰ στέρνα ποιήσας τοὺς ἐπιλογικοὺς οἴκτους ἐκ τῆς ὄψεως
 αὐτῆς ἐπερρητόρευσεν δεισιδαιμονῆσαί τε ἐποίησεν τοὺς
 δικαστὰς τὴν ὑποφῆτιν καὶ ζάκορον Ἀφροδίτης ἐλέῳ
 χαρισαμένους μὴ ἀποκτεῖναι. καὶ ἀφεθείσης ἐγράφη μετὰ ταῦτα
 ψήφισμα, μηδένα οἰκτίζεσθαι τῶν λεγόντων ὑπέρ τινος μηδὲ
 βλεπόμενον τὸν κατηγορούμενον ἢ τὴν κατηγορουμένην
 κρίνεσθαι. ἦν δὲ ὄντως μᾶλλον ἡ Φρύνη καλὴ ἐν τοῖς μὴ
 βλεπομένοις. διόπερ οὐδὲ ῥᾳδίως ἦν αὐτὴν ἰδεῖν γυμνήν·
 ἐχέσαρκον γὰρ χιτώνιον ἠμπείχετο καὶ τοῖς δημοσίοις οὐκ
 ἐχρῆτο βαλανείοις. τῇ δὲ τῶν Ἐλευσινίων πανηγύρει καὶ τῇ
 τῶν Ποσειδωνίων ἐν ὄψει τῶν Πανελλήνων πάντων ἀποθεμένη
 θοἰμάτιον καὶ λύσασα τὰς κόμας ἐνέβαινε τῇ θαλάττῃ· καὶ ἀπ᾽
 αὐτῆς Ἀπελλῆς τὴν Ἀναδυομένην Ἀφροδίτην ἀπεγράψατο. καὶ
 Πραξιτέλης δὲ ὁ ἀγαλματοποιὸς ἐρῶν αὐτῆς τὴν Κνιδίαν
 Ἀφροδίτην ἀπ’ αὐτῆς ἐπλάσατο καὶ ἐν τῇ τοῦ Ἔρωτος βάσει τῇ
 ὑπὸ τὴν σκηνὴν τοῦ θεάτρου ἐπέγραψε ( Anth. Pl.
 204 )· 
 Πραξιτέλης ὃν ἔπασχε διηκρίβωσεν Ἔρωτα, 
 ἐξ ἰδίης ἕλκων ἀρχέτυπον κραδίης, 
 Φρύνῃ μισθὸν ἐμεῖο διδοὺς ἐμέ. φίλτρα δὲ βάλλω 
 οὐκέτ’ ὀιστεύων, ἀλλ’ ἀτενιζόμενος. 
 
 ἐκλογὴν δὲ αὐτῇ τῶν ἀγαλμάτων ἔδωκεν, εἴτε τὸν
 Ἔρωτα θέλοι λαβεῖν εἴτε τὸν ἐπὶ Τριπόδων Σάτυρον. ἣ δὲ
 ἑλομένη τὸν Ἔρωτα ἀνέθηκεν αὐτὸν ἐν Θεσπιαῖς. αὐτῆς δὲ τῆς
 Φρύνης οἱ περικτίονες ἀνδριάντα ποιήσαντες ἀνέθηκαν ἐν
 Δελφοῖς χρύσεον ἐπὶ κίονος Πεντελικοῦ· κατεσκεύασε δ’ αὐτὸν
 Πραξιτέλης. ὃν καὶ θεασάμενος Κράτης ὁ κυνικὸς ἔφη τῆς τῶν
 Ἑλλήνων ἀκρασίας ἀνάθημα. ἕστηκε δὲ καὶ ἡ εἰκὼν αὕτη μέση
 τῆς Ἀρχιδάμου τοῦ Λακεδαιμονίων βασιλέως καὶ τῆς Φιλίππου
 τοῦ Ἀμύντου, ἔχουσα ἐπιγραφὴν ‘Φρύνη Ἐπικλέους Θεσπική’, ὥς
 φησιν Ἀλκέτας ἐν βʹ περὶ τῶν ἐν Δελφοῖς
 Ἀναθημάτων ( FHG IV 295 ).

Ἀπολλόδωρος δ’ ἐν τῷ περὶ Ἑταιρῶν δύο ἀναγράφει Φρύνας
 γεγονέναι, ὧν τὴν μὲν ἐπικαλεῖσθαι Κλαυσιγέλωτα, τὴν δὲ
 Σαπέρδιον. Ἡρόδικος δὲ ἐν ἕκτῳ Κωμῳδουμένων τὴν μὲν παρὰ
 τοῖς ῥήτορσί φησιν ὀνομαζομένην Σηστὸν καλεῖσθαι διὰ τὸ
 ἀποσήθειν καὶ ἀποδύειν τοὺς συνόντας αὐτῇ, τὴν δὲ Θεσπικήν.
 ἐπλούτει δὲ σφόδρα ἡ Φρύνη καὶ ὑπισχνεῖτο τειχιεῖν τὰς
 Θήβας, ἐὰν ἐπιγράψωσιν Θηβαῖοι ὅτι ‘Ἀλέξανδρος μὲν
 κατέσκαψεν, ἀνέστησεν δὲ Φρύνη ἡ ἑταίρα’, ὡς ἱστορεῖ
 Καλλίστρατος ἐν τῷ περὶ Ἑταιρῶν. εἴρηκεν δὲ περὶ τοῦ
 πλούτου αὐτῆς Τιμοκλῆς ὁ κωμικὸς ἐν Νεαίρᾳ — πρόκειται τὸ
 μαρτύριον ( p. 567e ) — καὶ Ἄμφις ἐν Κουρίδι
 ( cf. p. 567 f ). παρεσίτει δὲ τῇ Φρύνῃ
 Γρυλλίων εἷς ὢν τῶν Ἀρεοπαγιτῶν, ὡς καὶ Σάτυρος ὁ Ὀλύνθιος
 ὑποκριτὴς Παμφίλῃ. Ἀριστογείτων δὲ
 ἐν τῷ κατὰ Φρύνης ( fr. 7 Tur ) τὸ κύριόν φησιν
 αὐτῆς εἶναι ὄνομα Μνησαρέτην. οὐκ ἀγνοῶ δὲ ὅτι τὸν
 ἐπιγραφόμενον κατ’ αὐτῆς Εὐθίου λόγον Διόδωρος ὁ περιηγητὴς
 Ἀναξιμένους φησὶν εἶναι. Ποσείδιππος δ’ ὁ κωμικὸς ἐν Ἐφεσίᾳ
 τάδε φησὶν περὶ αὐτῆς ( III 339 K )· 
 Φρύνη ποθ’ ἡμῶν γέγονεν ἐπιφανεστάτη 
 πολὺ τῶν ἑταιρῶν. καὶ γὰρ εἰ νεωτέρα 
 τῶν τότε χρόνων εἶ, τόν γ’ ἀγῶν’ ἀκήκοας. 
 βλάπτειν δοκοῦσα τοὺς βίους μείζους βλάβας 
 τὴν ἡλιαίαν εἷλε περὶ τοῦ σώματος ... 
 καὶ τῶν δικαστῶν καθ’ ἕνα δεξιουμένη 
 μετὰ δακρύων διέσωσε τὴν ψυχὴν μόλις.

ἴστε δὲ ὅτι καὶ Δημάδης ὁ ῥήτωρ ἐξ αὐλητρίδος ἑταίρας
 ἐπαιδοποιήσατο Δημέαν· ὃν φρυαττόμενόν ποτε ἐπὶ τοῦ βήματος
 ἐπεστόμισεν Ὑπερείδης εἰπών· ‘οὐ σιωπήσῃ, μειράκιον, μεῖζον
 τῆς μητρὸς ἔχων τὸ φύσημα;’ καὶ Βίων δ’ ὁ Βορυσθενίτης
 φιλόσοφος ἑταίρας ἦν υἱὸς Ὀλυμπίας Λακαίνης, ὥς φησι Νικίας
 ὁ Νικαιεὺς ἐν ταῖς τῶν φιλοσόφων Διαδοχαῖς. Σοφοκλῆς δ’ ὁ
 τραγῳδιοποιὸς ἤδη γέρων ὢν ἠράσθη Θεωρίδος τῆς ἑταίρας.
 ἱκετεύων οὖν τὴν Ἀφροδίτην φησίν· 
 κλῦθί μευ εὐχομένου, Κουροτρόφε· δὸς δὲ γυναῖκα 
 τήνδε νέων μὲν ἀναίνεσθαι φιλότητα καὶ εὐνήν, 
 ἣ δ’ ἐπιτερπέσθω πολιοκροτάφοισι γέρουσιν, 
 ὧν ἰσχὺς μὲν ἀπήμβλυνται, θυμὸς δὲ μενοινᾷ. 
 ταῦτα μέν ἐστιν ἐκ τῶν εἰς Ὅμηρον ἀναφερομένων ( ep. 12 Baum ). τῆς δὲ
 Θεωρίδος μνημονεύει λέγων ἔν τινι στασίμῳ οὕτως ( fr.
 698 N )· 
 φίλη γὰρ ἡ Θεωρίς. 
 ἐπὶ δὲ δυσμαῖς ὢν τοῦ βίου, ὥς φησιν Ἡγήσανδρος
 ( FHG IV 418 ), Ἀρχίππην ἠγάπησεν τὴν ἑταίραν
 καὶ τοῦ βίου κληρονόμον κατέλιπεν. ὅτι δὲ γηραιῷ ὄντι τῷ
 Σοφοκλεῖ συνῆν ἡ Ἀρχίππη, ὁ πρότερος αὐτῆς ἐραστὴς
 Σμικρίνης ἐρωτώμενος ὑπό τινος τί πράττει Ἀρχίππη χαριέντως
 ἔφη· ‘ὥσπερ αἱ γλαῦκες ἐπὶ τάφον κάθηται.’

ἀλλὰ μὴν καὶ Ἰσοκράτης ὁ τῶν ῥητόρων αἰδημονέστατος
 Μετάνειραν εἶχεν ἐρωμένην καὶ καλήν, ὡς Λυσίας ἱστορεῖ ἐν
 ταῖς Ἐπιστολαῖς ( fr. 258 Tur ). Δημοσθένης δ᾽
 ἐν τῷ κατὰ Νεαίρας ( 21 ) τὴν Μετάνειραν τοῦ
 Λυσίου φησὶν ἐρωμένην εἶναι. ἥττητο δὲ καὶ ὁ Λυσίας Λαγίδος
 τῆς ἑταίρας, ἧς ἔγραψεν ἐγκώμιον Κέφαλος ὁ ῥήτωρ ( p.
 217 Tur )· καθάπερ καὶ Ἀλκιδάμας ὁ Ἐλαίτης ὁ
 Γοργίου μαθητὴς ἔγραψεν καὶ αὐτὸς ἐγκώμιον Ναίδος τῆς
 ἑταίρας ( fr. 3 ). τὴν δὲ Ναίδα ταύτην Λυσίας ἐν
 τῷ κατὰ Φιλωνίδου βιαίων, εἰ γνήσιος ὁ λόγος, ἐρωμένην φησὶ
 ( fr. 245 ) γενέσθαι Φιλωνίδου γράφων ὧδε·
 ‘ἔστιν οὖν γυνὴ ἑταίρα Ναὶς ὄνομα, ἧς Ἀρχίας κύριός ἐστιν,
 ὁ δ’ Ὑμέναιος ἐπιτήδειος, ὁ Φιλωνίδης δ’ ἐρᾶν φησιν.’
 μνημονεύει αὐτῆς καὶ Ἀριστοφάνης ἐν τῷ Γηρυτάδῃ ( I
 433 K ). μήποτε δὲ κἀν τῷ Πλούτῳ ἐν ᾧ λέγει
 ( 179 )· 
 ἐρᾷ δὲ Λαὶς οὐ διὰ σὲ Φιλωνίδου; 
 γραπτέον Ναὶς καὶ οὐ Λαίς. Ἕρμιππος δ’ ἐν τῷ περὶ Ἰσοκράτους ( FHG III
 49 ) προβαίνοντά φησι τῇ ἡλικίᾳ τὸν Ἰσοκράτη
 ἀναλαβεῖν Λαγίσκαν τὴν ἑταίραν εἰς τὴν οἰκίαν, ἐξ ἧς καὶ
 γενέσθαι αὐτῷ θυγάτριον. μνημονεύει δ’ αὐτῆς Στράττις ἐν
 τούτοις ( I 712 K )· 
 καὶ τὴν Λαγίσκαν τὴν Ἰσοκράτους παλλακὴν 
 ἰδεῖν με συκάζουσαν εὐναίαν ἔτι, 
 τόν τ’ αὐλοτρύπην αὐτόν .... 
 καὶ Λυσίας δ’ ἐν τῷ κατὰ Λαίδος, εἰ γνήσιος ὁ
 λόγος, μνημονεύει αὐτῆς, καταλέγων καὶ ἄλλας ἑταίρας ἐν
 τούτοις ( fr. 155 Tur )· ‘Φιλύρα γέ τοι ἐπαύσατο
 πορνευομένη καὶ ἔτι νέα οὖσα καὶ Σκιώνη καὶ
 Ἱππάφεσις καὶ Θεόκλεια καὶ Ψαμάθη καὶ Λαγίσκα καὶ Ἄνθεια
 καὶ Ἀριστόκλεια.’

Δημοσθένη δὲ τὸν ῥήτορα καὶ τεκνοποιήσασθαι ἐξ ἑταίρας ἔχει
 λόγος. αὐτὸς γοῦν ἐν τῷ περὶ Χρυσίου λόγῳ ( fr. 4
 Tur ) προαγήοχε τὰ τέκνα ἐπὶ τὸ δικαστήριον ὡς δι’ 
 ἐκείνων ἔλεον ἕξων χωρὶς τῆς μητρός, καίτοι ἔθος ἐχόντων
 τῶν κρινομένων τὰς γυναῖκας ἐπάγεσθαι· ἀλλ’ αἰδοῖ τοῦτ᾽
 ἐποίησεν, φεύγων τὴν διαβολήν. ἀκόλαστος δ’ ἦν ὁ ῥήτωρ περὶ
 τὰ ἀφροδίσια, ὥς φησιν Ἰδομενεύς ( FHG II 492 ).
 Ἀριστάρχου γοῦν τινος ἐρασθεὶς μειρακίου καὶ δι’ αὐτὸν
 παροινήσας εἰς Νικόδημον ἐξέκοψεν αὐτοῦ τοὺς ὀφθαλμούς.
 παραδέδοται δὲ καὶ περὶ ὄψα καὶ περὶ νέους καὶ περὶ
 γυναῖκας πολυτελής. τοιγαροῦν καὶ ὁ γραμματεύς ποτ’ αὐτοῦ
 εἶπε· ‘τί δ’ ἄν τις περὶ Δημοσθένους λέγειν δύναιτο; τὰ γὰρ
 ἐνιαυτῷ μελετηθέντα ἐκείνῳ μία γυνὴ μιᾷ
 νυκτὶ συνέχεεν.’ ἀναλαβεῖν γοῦν καὶ εἰς τὴν οἰκίαν λέγεταί
 τινα Κνωσίωνα μειρακίσκον, καίτοι γυναῖκα ἔχων· ὡς καὶ
 αὐτὴν ἀγανακτήσασαν συγκοιμᾶσθαι τῷ Κνωσίωνι.

Μυρρίνην δὲ τὴν Σαμίαν ἑταίραν Δημήτριος εἶχεν ὁ βασιλεὺς ὁ
 τῆς διαδοχῆς τελευταῖος καὶ ἔξω τοῦ διαδήματος κοινωνὸν
 εἶχε τῆς βασιλείας, ὥς φησιν Νικόλαος ὁ Δαμασκηνός
 ( FHG III 414 ). Πτολεμαῖός τε ὁ τὴν ἐν Ἐφέσῳ
 διέπων φρουρὰν υἱὸς ὢν τοῦ Φιλαδέλφου βασιλέως Εἰρήνην εἶχε
 τὴν ἑταίραν, ἥτις ὑπὸ Θρᾳκῶν ἐν Ἐφέσῳ ἐπιβουλευομένου τοῦ
 Πτολεμαίου καὶ καταφυγόντος εἰς τὸ τῆς Ἀρτέμιδος ἱερὸν
 συγκατέφυγεν· καὶ ἀποκτεινάντων αὐτὸν ἐκείνων ἡ Εἰρήνη
 ἐχομένη τῶν ῥόπτρων τῶν θυρῶν τοῦ ἱεροῦ ἐπέρραινεν τοῦ
 αἵματος τοῖς βωμοῖς, ἕως καὶ αὐτὴν κατέσφαξαν. Δανάην δὲ
 τὴν Λεοντίου τῆς Ἐπικουρείου θυγατέρα ἑταιριζομένην καὶ
 αὐτὴν Σώφρων εἶχεν ὁ ἐπὶ τῆς Ἐφέσου· δι’ ἣν αὐτὸς μὲν ἐσώθη
 ἐπιβουλευόμενος ὑπὸ Λαοδίκης, ἣ δὲ κατεκρημνίσθη, ὡς γράφει
 Φύλαρχος διὰ τῆς δωδεκάτης ( FHG I 339 ) τάδε·
 ‘ἡ πάρεδρος τῆς Λαοδίκης Δανάη, πιστευομένη ὑπ’ αὐτῆς τὰ
 πάντα, Λεοντίου δ’ οὖσα τῆς μετ’ Ἐπικούρου τοῦ φυσικοῦ
 σχολασάσης θυγάτηρ, Σώφρονος δὲ γεγονυῖα πρότερον ἐρωμένη,
 παρακολουθοῦσα διότι ἀποκτεῖναι βούλεται τὸν Σώφρονα ἡ
 Λαοδίκη διανεύει τῷ Σώφρονι, μηνύουσα τὴν ἐπιβουλήν. ὃ δὲ
 συλλαβὼν καὶ προσποιηθεὶς συγχωρεῖν περὶ ὧν λέγει δύ᾽
 ἡμέρας παρῃτήσατο εἰς σκέψιν· καὶ
 συγχωρησάσης νυκτὸς ἔφυγεν εἰς Ἔφεσον. μαθοῦσα δὲ ἡ Λαοδίκη
 τὸ ποιηθὲν ὑπὸ τῆς Δανάης κατεκρήμνισεν τὴν ἄνθρωπον, οὐδὲν
 τῶν προγεγενημένων φιλανθρώπων ἐπὶ νοῦν βαλομένη. τὴν δὲ
 Δανάην φασίν, ὡς ᾔσθετο τὸν ἐπηρτημένον αὐτῇ κίνδυνον,
 ἀνακρινομένην ὑπὸ τῆς Λαοδίκης οὐδ’ ἀποκρίσεως αὐτὴν
 ἀξιῶσαι· ἀπαγομένην τε ἐπὶ τὸν κρημνὸν εἰπεῖν ὡς δικαίως οἱ
 πολλοὶ καταφρονοῦσι τοῦ θείου, ὅτε ‘ἐγὼ μὲν τὸν γενόμενόν
 μοι ἄνδρα σώσασα τοιαύτην χάριτα παρὰ τοῦ δαιμονίου
 λαμβάνω, Λαοδίκη δὲ τὸν ἴδιον ἀποκτείνασα τηλικαύτης τιμῆς
 ἀξιοῦται.’ ὁ δ’ αὐτὸς Φύλαρχος καὶ περὶ Μύστας ἱστορεῖ ἐν
 τῇ τεσσαρεσκαιδεκάτῃ οὕτως ( ib. 341 )· ‘Μύστα
 Σελεύκου τοῦ βασιλέως ἐρωμένη ἦν· ἥτις ὑπὸ Γαλατῶν Σελεύκου
 νικηθέντος καὶ μόλις ἐκ τῆς φυγῆς διασωθέντος αὐτὴ
 μεταμφιεσαμένη τὴν βασιλικὴν ἐσθῆτα καὶ ῥάκια λαβοῦσα
 θεραπαινίδος τῆς τυχούσης συλληφθεῖσα ἀπήχθη μετὰ τῶν ἄλλων
 αἰχμαλώτων καὶ πραθεῖσα ὁμοίως ταῖς ἑαυτῆς θεραπαινίσιν
 ἦλθεν εἰς Ῥόδον· ἔνθα ἐκφήνασα ἑαυτὴν ἥτις ἦν
 περισπουδάστως ὑπὸ τῶν Ῥοδίων τῷ Σελεύκῳ διεπέμφθη.’

[Δημήτριος δ’ ὁ Φαληρεὺς Λαμπιτοῦς τῆς Σαμίας ἑταίρας
 ἐρασθεὶς ἡδέως δι’ αὐτὴν καὶ Λαμπιτὼ 
 προσηγορεύετο, ὥς φησι Δίυλλος ( FHG II 361 )·
 ἐκαλεῖτο δὲ καὶ Χαριτοβλέφαρος. Νικαρέτη δὲ ἡ ἑταίρα
 ἐρωμένη ἦν Στεφάνου τοῦ ῥήτορος, Λυσίου δὲ τοῦ σοφιστοῦ
 Μετάνειρα. ἦσαν δὲ αὗται δοῦλαι Κασίου τοῦ Ἠλείου μετὰ καὶ
 ἄλλων ἑταιρῶν, Ἀντείας, Στρατόλας, Ἀριστοκλείας, Φίλας,
 Ἰσθμιάδος, Νεαίρας. ἡ δὲ Νέαιρα ἦν Στρατοκλείδου 
 ἐρωμένη Ξενοκλείδου τοῦ ποιητοῦ καὶ Ἱππάρχου τοῦ ὑποκριτοῦ
 καὶ Φρυνίωνος τοῦ Παιανιέως, ὃς ἦν Δήμωνος μὲν υἱός,
 Δημοχάρους δὲ ἀδελφιδοῦς. τὴν δὲ Νέαιραν εἶχον ἡμέραν παρ᾽
 ἡμέραν διαιτητῶν γενομένων φίλων Φρυνίων καὶ Στέφανος ὁ
 ῥήτωρ· ὃς καὶ τὴν τῆς Νεαίρας θυγατέρα Στρυμβήλην τὴν
 ὕστερον Φανὼ κληθεῖσαν ὡς ἰδίαν θυγατέρα ἐξέδοτο Φράστορι
 τῷ Αἰγιαλεῖ, ὥς φησι Δημοσθένης ἐν τῷ κατὰ Νεαίρας
 ( 50 ). ὃς καὶ περὶ Σινώπης τῆς ἑταίρας τάδε
 λέγει ( 116 )· ‘Ἀρχίαν τὸν ἱεροφάντην
 ἐξελεγχθέντα ἐν τῷ δικαστηρίῳ ὡς ἀσεβοῦντα καὶ θύοντα παρὰ
 τὰ πάτρια τὰς θυσίας ἐκολάσατε· καὶ ἄλλα τε κατηγορήθη
 αὐτοῦ καὶ ὅτι Σινώπῃ τῇ ἑταίρᾳ Ἁλῴοις ἐπὶ τῆς ἐσχάρας τῆς
 ἐν τῇ αὐλῇ Ἐλευσῖνι προσαγούσῃ ἱερεῖον θύσειεν, νομίμου
 ὄντος ἐν ταύτῃ τῇ ἡμέρᾳ ἱερεῖα μὴ θύειν, οὐδὲ ἐκείνου οὔσης
 τῆς θυσίας, ἀλλὰ τῆς ἱερείας.]

διαβόητος δ’ ἑταίρα γέγονε καὶ ἡ Μιλησία Πλαγγών· ἧς
 περικαλλεστάτης οὔσης ἠράσθη τις Κολοφώνιος νεανίσκος, Βακχίδα ἔχων ἐρωμένην τὴν Σαμίαν.
 λόγους οὖν προσενέγκαντος τοῦ νεανίσκου πρὸς αὐτὴν ἡ
 Πλαγγὼν ἀκούουσα τῆς Βακχίδος τὸ κάλλος καὶ ἀποτρέψαι
 θέλουσα τὸν νεανίσκον τοῦ πρὸς αὑτὴν ἔρωτος, ὡς ἀδύνατον
 ἦν, ᾔτησε τῆς συνουσίας μισθὸν τὸν Βακχίδος ὅρμον διαβόητον
 ὄντα. ὃ δὲ σφοδρῶς ἐρῶν ἠξίωσε τὴν Βακχίδα μὴ περιιδεῖν
 αὐτὸν ἀπολλύμενον. καὶ ἡ Βακχὶς τὴν ὁρμὴν κατιδοῦσα τοῦ
 νεανίσκου ἔδωκε. Πλαγγὼν δὲ τὸ ἄζηλον συνιδοῦσα τῆς
 Βακχίδος τὸν μὲν ἀπέπεμψεν ἐκείνῃ, τῷ δὲ ὡμίλησε. καὶ τοῦ
 λοιποῦ φίλαι ἐγένοντο, κοινῶς περιέπουσαι τὸν ἐραστήν. ἐφ᾽
 οἷς Ἴωνες ἀγασθέντες, ὥς φησι Μενέτωρ ἐν τῷ περὶ Ἀναθημάτων
 ( FHG IV 452 ), Πασιφίλαν ἐκάλεσαν τὴν
 Πλαγγόνα. μαρτυρεῖ δὲ καὶ Ἀρχίλοχος περὶ αὐτῆς ἐν τούτοις
 ( fr. 19 B4 )· 
 συκῆ πετραίη πολλὰς βόσκουσα κορώνας, 
 εὐήθης ξείνων δέκτρια Πασιφίλη. 
 ὅτι δὲ καὶ Μένανδρος ὁ ποιητὴς ἤρα Γλυκέρας
 κοινόν· ἐνεμεσήθη δέ. Φιλήμονος γὰρ ἑταίρας ἐρασθέντος καὶ
 χρηστὴν ταύτην ὀνομάσαντος διὰ τοῦ δράματος ( II 534
 K ), ἀντέγραψεν Μένανδρος ὡς οὐδεμιᾶς οὔσης
 χρηστῆς ( fr. 945 ).

Ἅρπαλος δ’ ὁ Μακεδὼν ὁ τῶν Ἀλεξάνδρου πολλὰ χρημάτων
 συλήσας καὶ καταφυγὼν εἰς Ἀθήνας ἐρασθεὶς Πυθιονίκης πολλὰ
 εἰς αὐτὴν κατανάλωσεν ἑταίραν οὖσαν· καὶ ἀποθανούσῃ
 πολυτάλαντον μνημεῖον κατεσκεύασεν· ‘ἐκφέρων τε αὐτὴν ἐπὶ
 τὰς ταφάς, ὥς φησι Ποσειδώνιος ἐν τῇ
 δευτέρᾳ καὶ εἰκοστῇ τῶν Ἱστοριῶν ( FHG III
 259 ), τεχνιτῶν τῶν ἐπισημοτάτων χορῷ μεγάλῳ καὶ
 παντοίοις ὀργάνοις καὶ συμφωνίαις παρέπεμπε τὸ σῶμα.’
 Δικαίαρχος δ’ ἐν τοῖς περὶ τῆς εἰς Τροφωνίου Καταβάσεώς
 φησι ( ib. II 266 )· ‘ταὐτὸ δὲ πάθοι τις ἂν ἐπὶ
 τὴν Ἀθηναίων πόλιν ἀφικνούμενος κατὰ τὴν ἀπ’ Ἐλευσῖνος τὴν
 ἱερὰν ὁδὸν καλουμένην. καὶ γὰρ ἐνταῦθα καταστὰς οὗ ἂν φανῇ
 τὸ πρῶτον ὁ τῆς Ἀθηνᾶς ἀφορώμενος νεὼς καὶ τὸ πόλισμα,
 ὄψεται παρὰ τὴν ὁδὸν αὐτὴν ᾠκοδομημένον μνῆμα οἷον οὐχ
 ἕτερον οὐδὲ σύνεγγυς οὐδέν ἐστι τῷ μεγέθει. τοῦτο δὲ τὸ μὲν
 πρῶτον, ὅπερ εἰκός, ἢ Μιλτιάδου φήσειεν ἂν σαφῶς
 ἢ Περικλέους ἢ Κίμωνος ἤ τινος ἑτέρου τῶν ἀγαθῶν ἀνδρῶν
 εἶναι, καὶ μάλιστα μὲν ὑπὸ τῆς πόλεως δημοσίᾳ
 κατεσκευασμένον, εἰ δὲ μή, δεδομένον κατασκευάσασθαι. πάλιν
 δ’ ὅταν ἐξετάσῃ Πυθιονίκης τῆς ἑταίρας ὄν, τίνα χρὴ
 προσδοκίαν λαβεῖν αὐτόν;’ Θεόπομπος δ’ ἐν τῇ πρὸς
 Ἀλέξανδρον Ἐπιστολῇ τὴν Ἁρπάλου διαβάλλων ἀκολασίαν φησίν
 ( FHG I 325 )· ‘ἐπίσκεψαι δὲ καὶ διάκουσον
 σαφῶς παρὰ τῶν ἐκ Βαβυλῶνος ὃν τρόπον Πυθιονίκην
 περιέστειλεν τελευτήσασαν. ἣ Βακχίδος μὲν ἦν δούλη τῆς
 αὐλητρίδος, ἐκείνη δὲ Σινώπης τῆς Θρᾴττης τῆς ἐξ Αἰγίνης
 Ἀθήναζε μετενεγκαμένης τὴν πορνείαν· ὥστε γίνεσθαι μὴ μόνον
 τρίδουλον, ἀλλὰ καὶ τρίπορνον αὐτήν. ἀπὸ πλειόνων δὲ ταλάντων ἢ διακοσίων δύο μνήματα
 κατεσκεύασεν αὐτῆς· ὃ καὶ πάντες ἐθαύμαζον, ὅτι τῶν μὲν ἐν
 Κιλικίᾳ τελευτησάντων ὑπὲρ τῆς σῆς βασιλείας καὶ τῆς τῶν
 Ἑλλήνων ἐλευθερίας οὐδέπω νῦν οὔτε ἐκεῖνος οὔτ’ ἄλλος
 οὐδεὶς τῶν ἐπιστατῶν κεκόσμηκε τὸν τάφον, Πυθιονίκης δὲ τῆς
 ἑταίρας φανήσεται τὸ μὲν Ἀθήνησι, τὸ δ’ ἐν Βαβυλῶνι μνῆμα
 πολὺν ἤδη χρόνον ἐπιτετελεσμένον. ἣν γὰρ πάντες ᾔδεσαν
 ὀλίγης δαπάνης κοινὴν τοῖς βουλομένοις γιγνομένην, ταύτης
 ἐτόλμησεν ὁ φίλος εἶναι σοῦ φάσκων ἱερὸν καὶ τέμενος
 ἱδρύσασθαι καὶ προσαγορεῦσαι τὸν ναὸν καὶ τὸν βωμὸν
 Πυθιονίκης Ἀφροδίτης, ἅμα τῆς τε παρὰ θεῶν τιμωρίας
 καταφρονῶν καὶ τὰς σὰς τιμὰς προπηλακίζειν ἐπιχειρῶν.’
 μνημονεύει τούτων καὶ Φιλήμων ἐν Βαβυλωνίῳ ( II 482
 K )· 
 βασίλισσ’ ἔσῃ Βαβυλῶνος, ἂν οὕτω τύχῃ· 
 τὴν Πυθιονίκην οἶσθα καὶ τὸν Ἅρπαλον. 
 μνημονεύει δ’ αὐτῆς καὶ Ἄλεξις ἐν Λυκίσκῳ
 ( ib. 347 ).

μετὰ δὲ τὴν Πυθιονίκης τελευτὴν ὁ Ἅρπαλος Γλυκέραν
 μετεπέμψατο καὶ ταύτην ἑταίραν, ὡς ὁ Θεόπομπος ἱστορεῖ,
 φάσκων ἀπειρηκέναι τὸν Ἅρπαλον μὴ στεφανοῦν ἑαυτόν, εἰ μή
 τις στεφανώσειε καὶ τὴν πόρνην. ‘ἔστησέν τε εἰκόνα χαλκῆν
 τῆς Γλυκέρας ἐν Ῥωσσῷ τῆς Συρίας, οὗπερ καὶ σὲ καὶ αὑτὸν
 ἀνατιθέναι μέλλει. παρέδωκέν τε αὐτῇ κατοικεῖν ἐν τοῖς
 βασιλείοις τοῖς ἐν Ταρσῷ καὶ ὁρᾷ ὑπὸ τοῦ λαοῦ προσκυνουμένην καὶ βασίλισσαν
 προσαγορευομένην καὶ ταῖς ἄλλαις δωρεαῖς τιμωμένην, αἷς
 πρέπον ἦν τὴν σὴν μητέρα καὶ τὴν σοὶ συνοικοῦσαν.’
 συνεπιμαρτυρεῖ δὲ τούτοις καὶ ὁ τὸν Ἀγῆνα τὸ σατυρικὸν
 δραμάτιον γεγραφώς, ὅπερ ἐδίδαξεν Διονυσίων ὄντων ἐπὶ τοῦ
 Ὑδάσπου τοῦ ποταμοῦ, εἴτε Πύθων ἦν ὁ Καταναῖος ἢ
 ὁ Βυζάντιος ἢ καὶ αὐτὸς ὁ βασιλεύς. ἐδιδάχθη
 δὲ τὸ δρᾶμα ἤδη φυγόντος τοῦ Ἁρπάλου ἐπὶ θάλατταν καὶ
 ἀποστάντος. καὶ τῆς μὲν Πυθιονίκης ὡς τεθνηκυίας μέμνηται,
 τῆς δὲ Γλυκέρας ὡς οὔσης παρ’ αὐτῷ καὶ τοῖς Ἀθηναίοις
 αἰτίας γινομένης τοῦ δωρεὰς λαμβάνειν παρὰ Ἁρπάλου, λέγων
 ὧδε ( fr. 1 N )· 
 ἔστιν δ’ ὅπου μὲν ὁ κάλαμος πέφυχ’ ὅδε 
 φέτωμ’ ἄορνον. οὑξ ἀριστερᾶς δ’ ὅδε 
 πόρνης ὁ κλεινὸς ναός, ὃν δὴ Παλλίδης 
 τεύξας κατέγνω διὰ τὸ πρᾶγμ’ αὑτοῦ φυγήν. 
 ἐνταῦθα δὴ τῶν βαρβάρων τινὲς μάγοι 
 ὁρῶντες αὐτὸν παγκάκως διακείμενον 
 ἔπεισαν ὡς ἄξουσι τὴν ψυχὴν ἄνω 
 τὴν Πυθιονίκης. 
 Παλλίδην δ’ ἐνταῦθα ἐκάλεσε τὸν Ἅρπαλον. ἐν
 δὲ τοῖς ἑξῆς τῷ κυρίῳ καλέσας αὐτόν φησιν·
 
 ἐκμαθεῖν δέ σου ποθῶ 
 μακρὰν ἀποικῶν κεῖθεν, Ἀτθίδα χθόνα 
 τίνες τύχαι καλοῦσιν ἢ πράττουσι τί. 
 Α. ὅτε μὲν ἔφασκον δοῦλον ἐκτῆσθαι βίον, 
 
 ἱκανὸν ἐδείπνουν· νῦν δὲ τὸν χέδροπα μόνον 
 καὶ τὸν μάραθον ἔσθουσι, πυροὺς δ’ οὐ μάλα. 
 Β. καὶ μὴν ἀκούω μυριάδας τὸν Ἅρπαλον 
 αὐτοῖσι τῶν Ἀγῆνος οὐκ ἐλάσσονας 
 σίτου διαπέμψαι καὶ πολίτην γεγονέναι. 
 Α. Γλυκέρας ὁ σῖτος οὗτος ἦν· ἔσται δ’ ἴσως 
 αὐτοῖσιν ὀλέθρου κοὐχ ἑταίρας ἀρραβών.

ἐνδόξους δὲ ἑταίρας καὶ ἐπὶ κάλλει διαφερούσας ἤνεγκεν καὶ
 ἡ Ναύκρατις· Δωρίχαν τε, ἣν ἡ καλὴ Σαπφὼ ἐρωμένην γενομένην
 Χαράξου τοῦ ἀδελφοῦ αὐτῆς κατ’ ἐμπορίαν εἰς τὴν Ναύκρατιν
 ἀπαίροντος διὰ τῆς ποιήσεως διαβάλλει ( fr. 138
 B4 ) ὡς πολλὰ τοῦ Χαράξου νοσφισαμένην. Ἡρόδοτος
 δ’ αὐτὴν Ῥοδῶπιν καλεῖ ( II 135 ), ἀγνοῶν ὅτι
 ἑτέρα τῆς Δωρίχης ἐστὶν αὕτη, ἡ καὶ τοὺς περιβοήτους
 ὀβελίσκους ἀναθεῖσα ἐν Δελφοῖς, ὧν μέμνηται Κρατῖνος διὰ
 τούτων ( I 110 K )... εἰς δὲ τὴν Δωρίχαν τόδ᾽
 ἐποίησε τοὐπίγραμμα Ποσείδιππος, καίτοι καὶ ἐν
 τῇ Αἰθιοπίᾳ πολλάκις αὐτῆς μνημονεύσας. ἐστὶ δὲ 
 τόδε· 
 Δωρίχα, ὀστέα μὲν σὰ πάλαι κόνιν, ἕσσατο δ’ ἑσμὸς 
 χαίτης ἥ τε μύρων ἔκπνοος ἀμπεχόνη, 
 ᾗ ποτε τὸν χαρίεντα περιστέλλουσα Χάραξον 
 σύγχρους ὀρθρινῶν ἥψαο κισσυβίων. 
 Σαπφῷαι δὲ μένουσι φίλης ἔτι καὶ μενέουσιν 
 ᾠδῆς αἱ λευκαὶ φθεγγόμεναι σελίδες. 
 
 οὔνομα σὸν μακαριστόν, ὃ Ναύκρατις ὧδε φυλάξει, 
 ἔστ’ ἂν ἴῃ Νείλου ναῦς ἐφ’ ἁλὸς πελάγη. 
 καὶ Ἀρχεδίκη δ’ ἦν ἐκ τῆς Ναυκράτεως καὶ αὐτὴ
 ἑταίρα καλή. φιλεῖ γάρ πως ἡ Ναύκρατις, ὡς ὁ Ἡρόδοτός φησιν
 ( l. s ), ἐπαφροδίτους ἔχειν τὰς ἑταίρας.

καὶ ἡ ἐξ Ἐρέσου δὲ τῆς ἑταίρας .... Σαπφὼ τοῦ καλοῦ Φάωνος
 ἐρασθεῖσα περιβόητος ἦν, ὥς φησι Νύμφις ἐν Περίπλῳ Ἀσίας
 ( FHG III 16 ). Νικαρέτη δὲ ἡ Μεγαρὶς οὐκ
 ἀγεννὴς ἦν ἑταίρα, ἀλλὰ καὶ γονέων ... καὶ κατὰ παιδείαν
 ἐπέραστος ἦν, ἠκροᾶτο δὲ Στίλπωνος τοῦ φιλοσόφου. Βιλιστίχη
 δ’ ἡ Ἀργεία ἑταίρα καὶ αὐτὴ ἔνδοξος, τὸ γένος ἀπὸ τῶν
 Ἀτρειδῶν σῴζουσα, ὡς οἱ τὰ Ἀργολικὰ γράψαντες ἱστοροῦσιν.
 ἔνδοξος δ’ ἐστὶν καὶ Λέαινα ἡ ἑταίρα, Ἁρμοδίου ἐρωμένη τοῦ
 τυραννοκτονήσαντος· ἥτις καὶ αἰκιζομένη ὑπὸ τῶν περὶ Ἱππίαν
 τὸν τύραννον οὐδὲν ἐξειποῦσα ἐναπέθανεν ταῖς βασάνοις.
 Στρατοκλῆς δ’ ὁ ῥήτωρ ἐρωμένην εἶχε τὴν ἐπικληθεῖσαν Λήμην
 ἑταίραν, τὴν καλουμένην Παρόραμα ... διὰ τὸ καὶ δύο δραχμῶν
 φοιτᾶν πρὸς τὸν βουλόμενον, ὥς φησι Γοργίας ἐν τῷ περὶ
 Ἑταιρῶν.’ 
 ἐπὶ τούτοις ὁ Μυρτίλος μέλλων σιωπᾶν ‘ἀλλὰ μικροῦ, ἔφη,
 ἄνδρες φίλοι, ἐξελαθόμην ὑμῖν εἰπεῖν τήν τε Ἀντιμάχου
 Λυδήν, προσέτι δὲ καὶ τὴν ὁμώνυμον
 ταύτης ἑταίραν Λυδὴν ἣν ἠγάπα Λαμύνθιος ὁ Μιλήσιος.
 ἑκάτερος γὰρ τούτων τῶν ποιητῶν, ὥς φησι Κλέαρχος ἐν τοῖς
 Ἐρωτικοῖς ( FHG II 316 ), τῆς βαρβάρου Λυδῆς εἰς
 ἐπιθυμίαν καταστὰς ἐποίησεν ὃ μὲν ἐν ἐλεγείοις, ὃ δ’ ἐν
 μέλει τὸ καλούμενον ποίημα Λυδήν. παρέλιπον δὲ καὶ τὴν
 Μιμνέρμου αὐλητρίδα Ναννὼ καὶ τὴν Ἑρμησιάνακτος τοῦ
 Κολοφωνίου Λεόντιον· ἀπὸ γὰρ ταύτης ἐρωμένης αὐτῷ γενομένης
 ἔγραψεν ἐλεγειακὰ τρία βιβλία, ὧν ἐν τῷ τρίτῳ κατάλογον
 ποιεῖται ἐρωτικῶν, οὑτωσί πως λέγων ( anth. Bergk p.
 134 )·

οἵην μὲν φίλος υἱὸς ἀνήγαγεν Οἰάγροιο 
 Ἀγριόπην Θρῇσσαν στειλάμενος κιθάρην 
 Ἁιδόθεν· ἔπλευσεν δὲ κακὸν καὶ ἀπειθέα χῶρον, 
 ἔνθα Χάρων ἀκοὴν ἕλκεται εἰς ἄκατον 
 ψυχὰς οἰχομένων, λίμνης δ’ ἐπὶ μακρὸν ἀυτεῖ 
 ῥεῦμα διὲκ μεγάλων ῥυομένης δονάκων. 
 πόλλ’ ἔτλη παρὰ κῦμα μονόζωστος κιθαρίζων 
 Ὀρφεύς, παντοίους δ’ ἐξανέπεισε θεούς· 
 Κωκυτόν τ’ ἀθέμιστον ἐπ’ ὀφρύσι μηνίσαντα 
 ἠδὲ καὶ αἰνοτάτου βλέμμ’ ὑπέμεινε κυνός, 
 ἐν πυρὶ μὲν φωνὴν τεθοωμένου, ἐν πυρὶ δ’ ὄμμα, 
 σκληρὸν τριστοίχοις δεῖμα φέρων κεφαλαῖς. 
 ἔνθεν ἀοιδιάων μεγάλους ἀνέπεισεν ἄνακτας 
 Ἀγριόπην μαλακοῦ πνεῦμα λαβεῖν βιότου. 
 
 οὐ μὴν οὐδ’ υἱὸς Μήνης ἀγέραστον ἔθηκεν 
 Μουσαῖος Χαρίτων ἤρανος Ἀντιόπην· 
 ἥ τε πολὺν μύστῃσιν Ἐλευσῖνος παρὰ πέζαν 
 εὐασμὸν κρυφίων ἐξεφόρει λογίων, 
 Ρ̓άριον ὀργειῶνι νόμῳ διαποιπνύουσα 
 Δήμητρα· γνωστὴ δ’ ἐστὶ καὶ εἰν Ἀίδῃ. 
 φημὶ δὲ καὶ Βοιωτὸν ἀποπρολιπόντα μέλαθρον 
 Ἡσίοδον πάσης ἤρανον ἱστορίης 
 Ἀσκραίων ἐσικέσθαι ἐρῶνθ’ Ἑλικωνίδα κώμην· 
 ἔνθεν ὅ γ’ Ἠοίην μνώμενος Ἀσκραικὴν 
 πόλλ’ ἔπαθεν, πάσας δὲ λόγων ἀνεγράψατο βίβλους,
 
 ὑμνῶν ἐκ πρώτης παιδὸς ἀνερχόμενος. 
 αὐτὸς δ’ οὗτος ἀοιδός, ὃν ἐκ Διὸς αἶσα φυλάσσει
 
 ἥδιστον πάντων δαίμονα μουσοπόλον, 
 λεπτὴν δ᾽ ᾗσ’ Ἰθάκην ἐνετείνατο θεῖος
 Ὅμηρος 
 ᾠδῇσιν πινυτῆς εἵνεκα Πηνελόπης· 
 ἣν διὰ πολλὰ παθὼν ὀλίγην ἐσενάσσατο νῆσον, 
 πολλὸν ἀπ’ εὐρείης λειπόμενος πατρίδος· 
 ἔκλεε δ’ Ἰκαρίου τε γένος καὶ δῆμον Ἀμύκλου 
 καὶ Σπάρτην, ἰδίων ἁπτόμενος παθέων. 
 Μίμνερμος δὲ τὸν ἡδὺν ὃς εὕρετο πολλὸν ἀνατλὰς
 
 ἦχον καὶ μαλακοῦ πνεῦμ’ ἀπὸ πενταμέτρου. 
 
 καίετο μὲν Ναννοῦς· πολιῷ δ’ ἐπὶ πολλάκι λωτῷ
 
 κνημωθεὶς κώμους εἶχε σὺν Ἑξαμύῃ. 
 ἣ δ’ ἠχθεεδ’ Ἑρμόβιον τὸν αἰεὶ βαρὺν ἠδὲ Φερεκλῆν
 
 ἐχθρὸν μισήσας οἷ’ ἀνέπεμψεν ἔπη. 
 Λυδῆς δ’ Ἀντίμαχος Λυδηίδος ἐκ μὲν ἔρωτος 
 πληγεὶς Πακτωλοῦ ῥεῦμ’ ἐπέβη ποταμοῦ· 
 δαρδάνη δὲ θανοῦσαν ὑπὸ ξηρὴν θέτο γαῖαν 
 κλαίων, αἰάζων δ’ ἦλθεν ἀποπρολιπὼν 
 ἄκρην ἐς Κολοφῶνα· γόων δ’ ἐνεπλήσατο βίβλους
 
 ἱράς, ἐκ παντὸς παυσάμενος καμάτου. 
 Λέσβιος Ἀλκαῖος δὲ πόσους ἀνεδέξατο κώμους, 
 Σαπφοῦς φορμίζων ἱμερόεντα πόθον, 
 γινώσκεις. ὁ δ’ ἀοιδὸς ἀηδόνος ἠράσαθ’ ὕμνων
 
 Τήιον ἀλγύνων ἄνδρα πολυφραδίῃ. 
 καὶ γὰρ τὴν ὁ μελιχρὸς ἐφωμίλησεν Ἀνακρέων 
 στελλομένην πολλαῖς ἄμμιγα Λεσβιάσι· 
 φοίτα δ’ ἄλλοτε μὲν λείπων Σάμον, ἄλλοτε δ’ αὐτὴν
 
 οἰνηρῇ δείρῃ κεκλιμένην πατρίδα, 
 Λέσβον ἐς εὔοινον· τὸ δὲ Μύσιον εἴσιδε Λέκτον
 
 πολλάκις Αἰολικοῦ κύματος ἀντιπέρας. 
 
 Ἀτθὶς δ’ οἷα μέλισσα πολυπρήωνα Κολώνην 
 λείπουσ’ ἐν τραγικαῖς ᾖδε χοροστασίαις 
 Βάκχον καὶ τὸν Ἔρωτα Θεωρίδος ... 
 ....... Ζεὺς ἔπορεν Σοφοκλεῖ. φημὶ δὲ καὶ κεῖνον τὸν αἰεὶ
 πεφυλαγμένον ἄνδρα 
 καὶ πάντων μῖσος κτώμενον ἐκ συνοχῶν 
 πάσας ἀμφὶ γυναῖκας ὑπὸ σκολιοῖο τυπέντα 
 τόξου νυκτερινὰς οὐκ ἀποθέσθ’ ὀδύνας· 
 ἀλλὰ Μακηδονίης πάσας κατενίσατο λαύρας 
 Αἰγείων, μέθεπεν δ’ Ἀρχέλεω ταμίην· 
 εἰσόκε .. δαίμων, Εὐριπίδη, εὕρετ’ ὄλεθρον, 
 Ἀμφιβίου στυγνῶν ἀντιάσαντι κυνῶν. 
 ἄνδρα δὲ τὸν Κυθέρηθεν, ὃν ἐθρέψαντο τιθῆναι
 
 Βάκχου καὶ λωτοῦ πιστότατον ταμίην 
 Μοῦσαι παίδευσάν τε Φιλόξενον, οἷα τιναχθεὶς
 
 ὠρυγῇ ταύτης ἦλθε διὰ πτόλεως, 
 γινώσκεις, ἀίουσα μέγαν πόθον ὃν Γαλατείης 
 αὐτοῖς μηλείοις θήκαθ’ ὑπὸ προγόνοις. 
 οἶσθα δὲ καὶ τὸν ἀοιδόν, ὃν Εὐρυπύλου πολιῆται
 
 Κῷοι χάλκειον θῆκαν ὑπὸ πλατάνῳ 
 
 Βιττίδα μολπάζοντα θοήν, περὶ πάντα Φιλητᾶν 
 ῥήματα καὶ πᾶσαν τρυόμενον λαλιήν. 
 οὐδὲ μὲν οὐδ’ ὁπόσοι σκληρὸν βίον ἐστήσαντο 
 ἀνθρώπων, σκολιὴν μαιόμενοι σοφίην, 
 οὓς αὐτὴ περὶ πικρὰ λόγοις ἐσφίγξατο μῆτις 
 καὶ δεινὴ μύθων κῆδος ἔχουσ’ ἀρετή, 
 οὐδ’ οἳ δεινὸν ἔρωτος ἀπεστρέψαντο κυδοιμὸν 
 φαινόμενον, δεινὸν δ’ ἦλθον ὑφ’ ἡνίοχον. 
 οἵη μὲν Σάμιον μανίη κατέδησε Θεανοῦς 
 Πυθαγόρην, ἑλίκων κομψὰ γεωμετρίης 
 εὑρόμενον, καὶ κύκλον ὅσον περιβάλλεται αἰθὴρ
 
 βαιῇ ἐνὶ σφαίρῃ πάντ’ ἀπομασσόμενον. 
 οἵῳ δ’ ἐχλίηνεν ὃν ἔξοχον ἔχρη Ἀπόλλων 
 ἀνθρώπων εἶναι Σωκράτη ἐν σοφίῃ 
 Κύπρις μηνίουσα πυρὸς μένει. ἐκ δὲ βαθείης 
 ψυχῆς κουφοτέρας ἐξεπόνησ’ ἀνίας, 
 οἰκί’ ἐς Ἀσπασίης πωλεύμενος· οὐδέ τι τέκμαρ
 
 εὗρε, λόγῳ πολλὰς εὑρόμενος διόδους. 
 ἄνδρα δὲ Κυρηναῖον ἔσω πόθος ἔσπασεν
 Ἰσθμοῦ, 
 δεινὸν ὅτ’ Ἀπιδανῆς Λαίδος ἠράσατο 
 ὀξὺς Ἀρίστιππος, πάσας δ’ ἠνήνατο λέσχας 
 φεύγων ουδαμενον ἐξεφόρησε βίωι.

ἐν τούτοις ὁ Ἑρμησιάναξ σφάλλεται συγχρονεῖν οἰόμενος Σαπφὼ καὶ Ἀνακρέοντα, τὸν μὲν
 κατὰ Κῦρον καὶ Πολυκράτην γενόμενον, τὴν δὲ κατ’ Ἀλυάττην
 τὸν Κροίσου πατέρα. Χαμαιλέων δ’ ἐν τῷ περὶ Σαπφοῦς
 ( fr. 10 Koepke ) καὶ λέγειν τινάς φησιν εἰς
 αὐτὴν πεποιῆσθαι ὑπὸ Ἀνακρέοντος τάδε ( fr. 14
 B4 )· 
 σφαίρῃ δεῦτέ με πορφυρέῃ 
 βάλλων χρυσοκόμης Ἔρως 
 νήνι ποικιλοσαμβάλῳ 
 συμπαίζειν προκαλεῖται. 
 ἣ δ’ (ἐστὶν γὰρ ἀπ’ εὐκτίτου 
 Λέσβου) τὴν μὲν ἐμὴν κόμην 
 (λευκὴ γάρ) καταμέμφεται, 
 πρὸς δ’ ἄλλην τινὰ χάσκει. 
 καὶ τὴν Σαπφὼ δὲ πρὸς αὐτὸν ταῦτά φησιν εἰπεῖν
 ( fr. 26 B4 )· 
 κεῖνον, ὦ χρυσόθρονε Μοῦσ᾽, ἔνισπες 
 ὕμνον, ἐκ τᾶς καλλιγύναικος ἐσθλᾶς 
 Τήιος χώρας ὃν ἄειδε τερπνῶς 
 πρέσβυς ἀγαυός. 
 ὅτι δὲ οὔκ ἐστι Σαπφοῦς τοῦτο τὸ ᾆσμα παντί που
 δῆλον. ἐγὼ δὲ ἡγοῦμαι παίζειν τὸν Ἑρμησιάνακτα περὶ τούτου
 τοῦ ἔρωτος. καὶ γὰρ Δίφιλος ὁ κωμῳδιοποιὸς πεποίηκεν ἐν
 Σαπφοῖ δράματι ( II 564 K ) Σαπφοῦς ἐραστὰς
 Ἀρχίλοχον καὶ Ἱππώνακτα. 
 ταῦθ’ ὑμῖν, ὦ ἑταῖροι, οὐκ ἀμερίμνως δοκῶ τὸν ἐρωτικὸν
 τοῦτον πεποιῆσθαι κατάλογον, οὐκ ὢν οὕτως ἐρωτομανὴς ὡς διαβάλλων μ’ εἴρηκεν ὁ Κύνουλκος, ἀλλ᾽
 ἐρωτικὸς μὲν εἶναι ὁμολογῶ, ἐρωτομανὴς δὲ οὔ. 
 τίς δ’ ἔστ’ ἀνάγκη δυστυχεῖν ἐν πλείοσιν, 
 ἐξὸν σιωπᾶν κἀν σκότῳ κρύπτειν τάδε; 
 Αἰσχύλος ἔφη ὁ Ἀλεξανδρεὺς ἐν Ἀμφιτρύωνι ( p.
 824 N ). οὗτος δέ ἐστιν Αἰσχύλος ὁ καὶ τὰ
 Μεσσηνιακὰ ἔπη συνθείς, ἀνὴρ εὐπαίδευτος.

ὑπολαμβάνων οὖν μέγαν εἶναι δαίμονα καὶ δυνατώτατον τὸν
 Ἔρωτα, προσέτι τε καὶ τὴν Ἀφροδίτην τὴν χρυσῆν, τὰ
 Εὐριπίδου ἐπὶ νοῦν λαμβάνων λέγω ( fr. 898 N )·
 
 τὴν Ἀφροδίτην οὐχ ὁρᾷς ὅση θεός; 
 ἣν οὐδ’ ἂν εἴποις οὐδὲ μετρήσειας ἂν 
 ὅση πέφυκε κἀφ’ ὅσον διέρχεται. 
 αὕτη τρέφει σὲ κἀμὲ καὶ πάντας βροτούς. 
 τεκμήριον δέ, μὴ λόγῳ μόνον μάθῃς· 
 ἔργῳ δὲ δείξω τὸ σθένος τὸ τῆς θεοῦ 
 ἐρᾷ μὲν ὄμβρου γαῖ᾽, ὅτε ξηρὸν πέδον 
 ἄκαρπον αὐχμῷ νοτίδος ἐνδεῶς ἔχῃ. 
 ἐρᾷ δ’ ὁ σεμνὸς οὐρανὸς πληρούμενος 
 ὄμβρου πεσεῖν εἰς γαῖαν Ἀφροδίτης ὕπο. 
 ὅταν δὲ συμμιχθῆτον ἐς ταὐτὸν δύο, 
 φύουσιν ἡμῖν πάντα καὶ τρέφουσ’ ἅμα, 
 δι’ ὧν βρότειον ζῇ τε καὶ θάλλει γένος. 
 καὶ ὁ σεμνότατος δ’ Αἰσχύλος ἐν ταῖς Δαναίσιν
 αὐτὴν παράγει τὴν Ἀφροδίτην λέγουσαν ( fr. 44
 N )· 
 ἐρᾷ μὲν ἁγνὸς οὐρανὸς τρῶσαι χθόνα, 
 ἔρως δὲ γαῖαν λαμβάνει γάμου τυχεῖν· 
 
 ὄμβρος δ’ ἀπ’ εὐνάεντος οὐρανοῦ πεσὼν 
 ἔκυσε γαῖαν· ἣ δὲ τίκτεται βροτοῖς 
 μήλων τε βοσκὰς καὶ βίον Δημήτριον· 
 δένδρων τις ὥρα δ’ ἐκ νοτίζοντος γάμου 
 τέλειος ἐστί. τῶν δ’ ἐγὼ παραίτιος.

ἐν Ἱππολύτῳ Εὐριπιδείῳ πάλιν ἡ Ἀφροδίτη φησίν
 ( 3 )· 
 ὅσοι τε πόντον τερμόνων τ’ Ἀτλαντικῶν 
 ναίουσιν εἴσω φῶς ὁρῶντες ἡλίου, 
 τοὺς μὲν σέβοντας τἀμὰ πρεσβεύω κράτη, 
 σφάλλω δ’ ὅσοι φρονοῦσιν εἰς ἡμᾶς μέγα. 
 νεανίσκῳ γὰρ τὴν πᾶσαν ἀρετὴν ἔχοντι τοῦτο μόνον
 τὸ ἁμάρτημα προσόν, ὅτι οὐκ ἐτίμα τὴν Ἀφροδίτην, αἴτιον
 ἐγένετο τοῦ ὀλέθρου· καὶ οὔτε ἡ Ἄρτεμις ἡ περισσῶς
 ἀγαπήσασα οὔτε τῶν ἄλλων θεῶν τις ἢ δαιμόνων ἐβοήθησεν
 αὐτῷ. κατὰ τὸν αὐτὸν οὖν ποιητήν ( Augae fr. 269
 N )· 
 ὅστις δ᾽ Ἔρωτα μὴ μόνον κρίνει θεόν, 
 ἢ σκαιός ἐστιν ἢ καλῶν ἄπειρος ὢν 
 οὐκ οἶδε τὸν μέγιστον ἀνθρώποις θεόν. 
 ὃν ὁ σοφὸς ὑμνῶν αἰεί ποτε Ἀνακρέων πᾶσίν ἐστιν
 διὰ στόματος. λέγει οὖν περὶ αὐτοῦ καὶ ὁ κράτιστος Κριτίας
 τάδε ( fr. 7 B4 )· 
 τὸν δὲ γυναικείων μελέων πλέξαντα πότ’ ᾠδὰς 
 ἡδὺν Ἀνακρείοντα Τέως εἰς Ἑλλάδ’ ἀνῆγεν, 
 συμποσίων ἐρέθισμα, γυναικῶν ἠπερόπευμα, 
 
 αὐλῶν ἀντίπαλον, φιλοβάρβιτον, ἡδύν, ἄλυπον. 
 οὔ ποτέ σου φιλότης γηράσεται οὐδὲ θανεῖται, 
 ἔς τ’ ἂν ὕδωρ οἴνῳ συμμιγνύμενον κυλίκεσσι 
 παῖς διαπομπεύῃ, προπόσεις ἐπιδέξια νωμῶν, 
 παννυχίδας θ’ ἱερὰς θήλεις χοροὶ ἀμφιέπωσιν, 
 πλάστιγξ θ’ ἡ χαλκοῦ θυγάτηρ ἐπ’ ἄκραισι καθίζῃ 
 κοττάβου ὑψηλαῖς κορυφαῖς Βρομίου ψακάδεσσιν.

Ἀρχύτας δ’ ὁ ἁρμονικός, ὥς φησι Χαμαιλέων ( fr. 27
 Koepke ), Ἀλκμᾶνα γεγονέναι τῶν ἐρωτικῶν μελῶν
 ἡγεμόνα καὶ ἐκδοῦναι πρῶτον μέλος ἀκόλαστον, ὄντα καὶ περὶ
 τὰς γυναῖκας καὶ τὴν τοιαύτην μοῦσαν εἰς τὰς διατριβάς. διὸ
 καὶ λέγειν ἔν τινι τῶν μελῶν ( fr. 36 B4 )·
 
 Ἔρως με δαὖτε Κύπριδος ἕκατι 
 γλυκὺς κατείβων καρδίαν ἰαίνει. 
 λέγει δὲ καὶ ὡς τῆς Μεγαλοστράτης οὐ μετρίως
 ἐρασθείς, ποιητρίας μὲν οὔσης, δυναμένης δὲ καὶ διὰ τὴν
 ὁμιλίαν τοὺς ἐραστὰς προσελκύσασθαι. λέγει δ’ οὕτως περὶ
 αὐτῆς ( fr. 37 )· 
 τοῦθ’ ἁδειᾶν Μουσᾶν ἔδειξε 
 δῶρον μάκαιρα παρθένων 
 ἁ ξανθὰ Μεγαλοστράτα. 
 καὶ Στησίχορος δ’ οὐ μετρίως ἐρωτικὸς γενόμενος
 συνέστησε καὶ τοῦτον τὸν τρόπον τῶν ᾀσμάτων· ἃ δὴ καὶ τὸ παλαιὸν ἐκαλεῖτο παίδεια καὶ
 παιδικά. οὕτω δ’ ἐναγώνιος ἦν ἡ περὶ τὰ ἐρωτικὰ πραγματεία,
 καὶ οὐδεὶς ἡγεῖτο φορτικοὺς τοὺς ἐρωτικούς, ὥστε καὶ
 Αἰσχύλος μέγας ὢν ποιητὴς καὶ Σοφοκλῆς ἦγον εἰς τὰ θέατρα
 διὰ τῶν τραγῳδιῶν τοὺς ἔρωτας, ὃ μὲν τὸν Ἀχιλλέως πρὸς
 Πάτροκλον ( fr. 135 N ), ὃ δ’ ἐν τῇ Νιόβῃ
 ( fr. 410 N ) τὸν τῶν παίδων· διὸ καὶ
 παιδεράστριάν τινες καλοῦσι τὴν τραγῳδίαν· καὶ ἐδέχοντο τὰ
 τοιαῦτα ᾄσματα οἱ θεαταί.

καὶ ὁ Ῥηγῖνος δὲ Ἴβυκος βοᾷ καὶ κέκραγεν ( fr. 1
 B4 )· 
 ἦρι μὲν αἵ τε Κυδώνιαι 
 μηλίδες ἀρδόμεναι ῥοὰν 
 ἐκ ποταμῶν, ἵνα παρθένων 
 κῆπος ἀκήρατος, αἵ τ’ οἰνανθίδες 
 αὐξόμεναι σκιεροῖσιν ὑφ’ ἕρνεσιν 
 οἰναρέοις θαλέθοισιν· ἐμοὶ δ’ ἔρος 
 οὐδεμίαν κατακητος ὥραν, ἅθ’ ὑπὸ στεροπᾶς φλέγων 
 Θρηίκιος βορέας, ἀίσσων παρὰ Κύπριδος ἀζαλέαις 
 μανίαισιν ἐρεμνὸς 
 ἀθαμβὴς ἐγκρατέως 
 παιδόθεν φυλάσσει 
 ἡμετέρας φρένας. 
 καὶ Πίνδαρος δ’ οὐ μετρίως ὢν ἐρωτικός φησιν
 ( fr. 127 B )· 
 
 εἴη καὶ ἐρᾶν καὶ ἔρωτι χαρίζεσθαι κατὰ καιρόν· 
 μὴ πρεσβυτέραν ἀριθμοῦ δίωκε, θυμέ, πρᾶξιν. 
 διόπερ καὶ ὁ Τίμων ἐν τοῖς Σίλλοις ἔφη ( fr.
 59 W )· 
 ὥρη ἐρᾶν, ὥρη δὲ γαμεῖν, ὥρη δὲ πεπαῦσθαι, 
 καὶ μὴ ἀναμένειν ἔστ’ ἂν ἐκεῖνό τις φθέγξηται κατὰ
 τὸν αὐτὸν τοῦτον φιλόσοφον ( ibid ) 
 ἡνίκ’ ἐχρῆν δύνειν, νῦν ἄρχεται ἡδύνεσθαι. 
 μνησθεὶς δὲ καὶ τοῦ Τενεδίου Θεοξένου ὁ Πίνδαρος,
 ὃς ἦν αὐτοῦ ἐρώμενος, τί φησιν ( fr. 123 B ) ;ʼ
 
 χρῆν μὲν κατὰ καιρὸν ἐρώτων δρέπεσθαι, θυμέ, 
 σὺν ἡλικίᾳ· 
 τὰς δὲ Θεοξένου ἀκτῖνας προσώπου μαρμαριζοίσας 
 δρακεὶς 
 ὃς μὴ πόθῳ κυμαίνεται, ἐξ ἀδάμαντος 
 ἢ σιδάρου κεχάλκευται μέλαιναν καρδίαν — 
 ψυχρᾷ φλογί, πρὸς δ’ Ἀφροδίτας ἀτιμασθεὶς
 ἑλικοβλεφάρου 
 ἢ περὶ χρήμασι μοχθίζει βιαίως ἢ γυναικείῳ θράσει 
 ψυχρὰν φορεῖται πᾶσαν ὁδὸν θεραπεύων. 
 ἀλλ’ ἐγὼ τᾶσδ’ ἕκατι κηρὸς ὣς δαχθεὶς ἕλᾳ — 
 ἱρᾶν μελισσᾶν τήκομαι, εὖτ’ ἂν ἴδω παίδων νεόγυιον ἐς
 ἥβαν. 
 ἐν δ’ ἄρα καὶ Τενέδῳ Πειθώ τ’ ἔναιεν 
 καὶ Χάρις υἱὸν Ἀγησιλάου.

ὅλως δὲ τοὺς παιδικοὺς ἔρωτας τῶν ἐπὶ ταῖς θηλείαις
 προκρίνουσι πολλοί. παρὰ γὰρ τὰς ἄλλας ταῖς εὐνομουμέναις
 πόλεσιν ἐπὶ τῆς Ἑλλάδος σπουδασθῆναι τόδε τὸ ἔθος. Κρῆτες
 γοῦν, ὡς ἔφην ( p. 561 f? ), καὶ οἱ ἐν Εὐβοίᾳ
 Χαλκιδεῖς περὶ τὰ παιδικὰ δαιμονίως ἐπτόηνται. Ἐχεμένης
 γοῦν ἐν τοῖς Κρητικοῖς ( FHG IV 403 ) οὐ τὸν Δία
 φησὶν ἁρπάσαι τὸν Γανυμήδην ἀλλὰ Μίνωα. οἱ δὲ προειρημένοι
 Χαλκιδεῖς παρ’ αὑτοῖς φασιν ἁρπασθῆναι τὸν Γανυμήδην ὑπὸ
 τοῦ Διὸς καὶ τὸν τόπον δεικνύντες Ἁρπάγιον καλοῦσιν, ἐν ᾧ
 καὶ μυρρίναι διάφοροι πεφύκασιν. καὶ τὴν πρὸς Ἀθηναίους δ᾽
 ἔχθραν διελύσατο Μίνως, καίπερ ἐπὶ θανάτῳ παιδὸς συστᾶσαν,
 Θησέως ἐρασθεὶς καὶ τὴν θυγατέρα τούτῳ γυναῖκα ἔδωκε
 Φαίδραν, ὡς Ζῆνις ἢ Ζηνεύς φησιν ὁ Χῖος ἐν τῷ περὶ τῆς
 πατρίδος συγγράμματι ( FHG IV 530 ).

Ἱερώνυμος δ’ ὁ περιπατητικὸς περισπουδάστους φησὶν
 ( fr. 17 Hi ) γενέσθαι τοὺς τῶν παίδων
 ἔρωτας, ὅτι πολλάκις ἡ τῶν νέων ἀκμὴ καὶ τὸ πρὸς ἀλλήλους
 ἑταιρικὸν συμφρονῆσαν πολλὰς τυραννίδας καθεῖλεν. παιδικῶν
 γὰρ παρόντων ἐραστὴς πᾶν ὁτιοῦν ἕλοιτ’ ἂν παθεῖν ἢ δειλοῦ
 δόξαν ἀπενέγκασθαι παρὰ τοῖς παιδικοῖς. ἔργῳ γοῦν τοῦτο
 ἔδειξεν ὁ συνταχθεὶς Θήβησιν ὑπὸ Ἐπαμινώνδου ἱερὸς λόχος
 καὶ ὁ κατὰ τῶν Πεισιστρατιδῶν θάνατος ὑπὸ Ἁρμοδίου καὶ
 Ἀριστογείτονος γενόμενος, περὶ Σικελίαν δ’ ἐν Ἀκράγαντι ὁ
 Χαρίτωνος καὶ Μελανίππου
 ἔρως . Μελάνιππος δ’ ἦν τὰ παιδικά, ὥς φησιν
 Ἡρακλείδης ὁ Ποντικὸς ἐν τῷ περὶ Ἐρωτικῶν. οὗτοι φανέντες
 ἐπιβουλεύοντες Φαλάριδι καὶ βασανιζόμενοι ἀναγκαζόμενοί τε
 λέγειν τοὺς συνειδότας οὐ μόνον οὐ κατεῖπον, ἀλλὰ καὶ τὸν
 Φάλαριν αὐτὸν εἰς ἔλεον τῶν βασάνων ἤγαγον, ὡς ἀπολῦσαι
 αὐτοὺς πολλὰ ἐπαινέσαντα. διὸ καὶ ὁ Ἀπόλλων ἡσθεὶς ἐπὶ
 τούτοις ἀναβολὴν τοῦ θανάτου τῷ Φαλάριδι ἐχαρίσατο, τοῦτο
 ἐμφήνας τοῖς πυνθανομένοις τῆς Πυθίας ὅπως αὐτῷ ἐπιθῶνται·
 ἔχρησεν δὲ καὶ περὶ τῶν ἀμφὶ τὸν Χαρίτωνα, προτάξας τοῦ
 ἑξαμέτρου τὸ πεντάμετρον, καθάπερ ὕστερον καὶ Διονύσιος ὁ
 Ἀθηναῖος ἐποίησε ὁ ἐπικληθεὶς Χαλκοῦς ἐν τοῖς Ἐλεγείοις.
 ἐστὶν δὲ ὁ χρησμὸς ὅδε· 
 εὐδαίμων Χαρίτων καὶ Μελάνιππος ἔφυ, 
 θείας ἁγητῆρες ἐφαμερίοις φιλότατος. 
 διαβόητα δ’ ἐστὶν καὶ τὰ ἐπὶ Κρατίνῳ τῷ Ἀθηναίῳ
 γενόμενα· ὃς μειράκιον ὢν εὔμορφον, Ἐπιμενίδου
 καθαίροντος τὴν Ἀττικὴν ἀνθρωπείῳ αἵματι διά τινα μύση
 παλαιά, ὡς ἱστορεῖ Νεάνθης ὁ Κυζικηνὸς ἐν βʹ 
 περὶ Τελετῶν ( FHG III 8 ), ἑκὼν αὑτὸν ἐπέδωκεν
 ὁ Κρατῖνος ὑπὲρ τῆς θρεψαμένης· ᾧ καὶ
 ἐπαπέθανεν ὁ ἐραστὴς Ἀριστόδημος, λύσιν τ’ ἔλαβε τὸ δεινόν.
 διὰ τοὺς τοιούτους οὖν ἔρωτας οἱ τύραννοι (πολέμιοι γὰρ
 αὐτοῖς αὗται αἱ φιλίαι) τὸ παράπαν ἐκώλυον τοὺς παιδικοὺς
 ἔρωτας, πανταχόθεν αὐτοὺς ἐκκόπτοντες. εἰσὶ δὲ οἳ καὶ τὰς
 παλαίστρας ὥσπερ ἀντιτειχίσματα ταῖς ἰδίαις ἀκροπόλεσιν ἐνεπίμπρασάν τε καὶ
 κατέσκαψαν· ὡς ἐποίησε Πολυκράτης ὁ Σαμίων τύραννος.

παρὰ δὲ Σπαρτιάταις, ὡς Ἅγνων φησὶν ὁ Ἀκαδημαικός, πρὸ τῶν
 γάμων ταῖς παρθένοις ὡς παιδικοῖς νόμος ἐστὶν ὁμιλεῖν. καὶ
 γὰρ ὁ νομοθέτης Σόλων ἔφη ( fr. 25 )· 
 μηρῶν ἱμείρων καὶ γλυκεροῦ στόματος. 
 Αἰσχύλος τε καὶ Σοφοκλῆς ἀναφανδὸν ἔφασαν, ὃ μὲν
 Μυρμιδόσιν ( fr. 135 N )· 
 σέβας δὲ μηρῶν ἁγνὸν οὐκ ἐπῃδέσω, 
 ὦ δυσχάριστε τῶν πυκνῶν φιλημάτων, 
 ὃ δ’ ἐν Κολχίσιν περὶ Γανυμήδους τὸν λόγον
 ποιούμενος ( fr. 320 )· 
 μηροῖς ὑπαίθων τὴν Διὸς τυραννίδα. 
 οὐκ ἀγνοῶ δὲ ὅτι τὰ περὶ Κρατῖνον καὶ Ἀριστόδημον
 πεπλάσθαι φησὶν Πολέμων ὁ περιηγητὴς ἐν ταῖς πρὸς τὸν
 Νεάνθην Ἀντιγραφαῖς ( fr. 53 Pr ). ὑμεῖς δέ, ὦ
 Κύνουλκε, τὰς διηγήσεις ταύτας, κἂν ψευδεῖς ὦσιν, ἀληθεῖς
 εἶναι πιστεύετε, καὶ τὰ τοιαῦτα τῶν ποιημάτων ἃ περὶ τοὺς
 παιδικούς ἐστιν ἔρωτας ἡδέως μελετᾶτε .... τοῦ παιδεραστεῖν
 παρὰ πρώτων Κρητῶν εἰς τοὺς Ἕλληνας παρελθόντος, ὡς ἱστορεῖ
 Τίμαιος ( FHG I 201 ). ἄλλοι δέ φασι τῶν
 τοιούτων ἐρώτων κατάρξασθαι Λάιον ξενωθέντα παρὰ Πέλοπι καὶ
 ἐρασθέντα τοῦ υἱοῦ αὐτοῦ Χρυσίππου, ὃν καὶ ἁρπάσαντα καὶ
 ἀναθέμενον εἰς ἅρμα εἰς Θήβας φυγεῖν. Πράξιλλα δ’ ἡ
 Σικυωνία ὑπὸ Διός φησιν ( fr. 6 B4 ) ἁρπασθῆναι
 τὸν Χρύσιππον. καὶ Κελτοὶ δὲ τῶν βαρβάρων καίτοι καλλίστας
 ἔχοντες γυναῖκας παιδικοῖς μᾶλλον
 χαίρουσιν· ὡς πολλάκις ἐνίους ἐπὶ ταῖς δοραῖς μετὰ δύο
 ἐρωμένων ἀναπαύεσθαι. Πέρσας δὲ παρ’ Ἑλλήνων φησὶν Ἡρόδοτος
 ( I 135 ) μαθεῖν τὸ παισὶν χρῆσθαι.

φιλόπαις δ’ ἦν ἐκμανῶς καὶ Ἀλέξανδρος ὁ βασιλεύς.
 Δικαίαρχος γοῦν ἐν τῷ περὶ τῆς ἐν Ἰλίῳ Θυσίας ( FHG II
 241 ) Βαγώου τοῦ εὐνούχου οὕτως αὐτόν φησιν
 ἡττᾶσθαι ὡς ἐν ὄψει θεάτρου ὅλου καταφιλεῖν αὐτὸν
 ἀνακλάσαντα, καὶ τῶν θεατῶν ἐπιφωνησάντων μετὰ κρότου οὐκ
 ἀπειθήσας πάλιν ἀνακλάσας ἐφίλησεν. Καρύστιος δ’ ἐν
 Ἱστορικοῖς Ὑπομνήμασι ( FHG IV 357 ) ‘Χάρωνι,
 φησί, τῷ Χαλκιδεῖ παῖς καλὸς ἦν καὶ εἶχεν εὖ πρὸς αὐτόν. ὡς
 δ’ Ἀλέξανδρος παρὰ Κρατερῷ αὐτὸν ἐπῄνεσεν γενομένου πότου,
 ὁ Χάρων ἐκέλευσε τὸν παῖδα καταφιλῆσαι τὸν Ἀλέξανδρον· καὶ
 ὃς ‘μηδαμῶς, εἶπεν, οὐ γὰρ οὕτως ἐμὲ εὐφρανεῖ ὡς σὲ
 λυπήσει.’ ὥσπερ γὰρ ἦν ἐρωτικὸς ὁ βασιλεὺς οὗτος, οὕτως καὶ
 πρὸς τὸ καθῆκον ἐγκρατὴς καὶ πρὸς τὸ πρεπωδέστατον.
 αἰχμαλώτους γοῦν λαβὼν τὰς Δαρείου θυγατέρας καὶ τὴν
 γυναῖκα κάλλει διαπρεπεστάτην οὖσαν οὐ μόνον ἀπέσχετο, ἀλλ᾽
 οὐδὲ ἐκείνας μαθεῖν ἐποίησεν ὅτι εἰσὶν αἰχμάλωτοι, ἀλλ’ ὡς
 ἔτι Δαρείου ἐν τῇ βασιλείᾳ ὄντος πάντα αὐταῖς χορηγεῖσθαι
 ἐκέλευσεν. διόπερ καὶ Δαρεῖος τοῦτο μαθὼν ηὔξατο τῷ Ἡλίῳ
 τὰς χεῖρας ἀνατείνας ἢ αὐτὸν βασιλεύειν ἢ Ἀλέξανδρον.’
 Ῥαδαμάνθυος δὲ τοῦ δικαίου Ἴβυκος ἐραστήν φησι ( fr.
 32 B ) γενέσθαι Τάλων. Διότιμος δ’ ἐν τῇ Ἡρακλείᾳ
 ( p. 213 Ki ) Εὐρυσθέα
 φησὶν Ἡρακλέους γενέσθαι παιδικά, διόπερ καὶ τοὺς ἄθλους
 ὑπομεῖναι. Ἀγαμέμνονά τε Ἀργύννου ἐρασθῆναι λόγος, ἰδόντα
 ἐπὶ τῷ Κηφισῷ νηχόμενον· ἐν ᾧ καὶ τελευτήσαντα αὐτὸν
 (συνεχῶς γὰρ ἐν τῷ ποταμῷ τούτῳ ἀπελούετο) θάψας εἵσατο καὶ
 ἱερὸν αὐτόθι Ἀφροδίτης Ἀργυννίδος. Λικύμνιος δ’ ὁ Χῖος ἐν
 Διθυράμβοις ( fr. 5 B ) Ἀργύννου φησὶν ἐρώμενον
 Ὑμέναιον γενέσθαι. Ἀντιγόνου δὲ τοῦ βασιλέως ἐρώμενος ἦν
 Ἀριστοκλῆς ὁ κιθαρῳδός, περὶ οὗ Ἀντίγονος ὁ Καρύστιος ἐν τῷ
 Ζήνωνος Βίῳ γράφει οὕτως ( p. 117 Wil )·
 ‘Ἀντίγονος ὁ βασιλεὺς ἐπεκώμαζε τῷ Ζήνωνι. καί ποτε καὶ
 μεθ’ ἡμέραν ἐλθὼν ἔκ τινος πότου καὶ ἀναπηδήσας πρὸς τὸν
 Ζήνωνα ἔπεισεν αὐτὸν συγκωμάσαι αὑτῷ πρὸς Ἀριστοκλέα τὸν
 κιθαρῳδόν, οὗ σφόδρα ἤρα ὁ βασιλεύς.’

φιλομεῖραξ δὲ ἦν ὁ Σοφοκλῆς, ὡς Εὐριπίδης φιλογύνης. Ἴων
 γοῦν ὁ ποιητὴς ἐν ταῖς ἐπιγραφομέναις Ἐπιδημίαις γράφει
 οὕτως ( FHG II 46 )· ‘Σοφοκλεῖ τῷ ποιητῇ ἐν Χίῳ
 συνήντησα, ὅτε ἔπλει εἰς Λέσβον στρατηγός, ἀνδρὶ παιδιώδει
 παρ’ οἶνον καὶ δεξιῷ. Ἑρμησίλεω δὲ ξένου οἱ ἐόντος καὶ
 προξένου Ἀθηναίων ἑστιῶντος αὐτόν, ἐπεὶ παρὰ τὸ πῦρ ἑστεὼς
 ὁ τὸν οἶνον ἐγχέων παῖς .... ἐὼν δῆλος ἦν εἶπέ τε· ‘βούλει
 με ἡδέως πίνειν;’ φάντος δ’ αὐτοῦ ‘βραδέως τοίνυν καὶ
 πρόσφερέ μοι καὶ ἀπόφερε τὴν κύλικα.’ ἔτι πολὺ μᾶλλον
 ἐρυθριάσαντος τοῦ παιδὸς εἶπε πρὸς τὸν συγκατακείμενον· ‘ὡς
 καλῶς Φρύνιχος ἐποίησεν εἴπας ( fr. 2 B4 )· 
 
 λάμπει δ’ ἐπὶ πορφυρέαις παρῇσι φῶς ἔρωτος.’ 
 καὶ πρὸς τόδε ἠμείφθη ὁ Ἐρετριεὺς ἢ Ἐρυθραῖος
 γραμμάτων ἐὼν διδάσκαλος· ‘σοφὸς μὲν δὴ σύ γε εἶ, ὦ
 Σοφόκλεις, ἐν ποιήσει· ὅμως μέντοι γε οὐκ εὖ εἴρηκε
 Φρύνιχος πορφυρέας εἰπὼν τὰς γνάθους τοῦ καλοῦ. εἰ γὰρ ὁ
 ζωγράφος χρώματι πορφυρέῳ ἐναλείψειε τουδὶ τοῦ παιδὸς τὰς
 γνάθους, οὐκ ἂν ἔτι καλὸς φαίνοιτο. οὐ κάρτα δεῖ τὸ καλὸν
 τῷ μὴ καλῷ φαινομένῳ εἰκάζειν ἄν.’ γελάσας ἐπὶ τῷ Ἐρετριεῖ
 Σοφοκλῆς· ‘οὐδὲ τόδε σοι ἀρέσκει ἄρα, ὦ ξένε, τὸ
 Σιμωνίδειον, κάρτα δοκέον τοῖς Ἕλλησιν εὖ εἰρῆσθαι
 ( fr. 72 B4 )· 
 πορφυρέου ἀπὸ στόματος ἱεῖσα φωνὰν παρθένος, 
 οὐδ’ ὁ ποιητής, ἔφη, ὁ λέγων χρυσοκόμαν
 Ἀπόλλωνα ( Pind. ol. 6, 41 )· χρυσέας γὰρ εἰ
 ἐποίησεν ὁ ζωγράφος τὰς τοῦ θεοῦ κόμας καὶ μὴ μελαίνας,
 χεῖρον ἂν ἦν τὸ ζωγράφημα. οὐδὲ ὁ φὰς ῥοδοδάκτυλον· εἰ γάρ
 τις εἰς ῥόδεον χρῶμα βάψειε τοὺς δακτύλους, πορφυροβάφου
 χεῖρας καὶ οὐ γυναικὸς καλῆς ποιήσειεν ἄν .’
 γελασάντων δὲ ὁ μὲν Ἐρετριεὺς ἐνωπήθη τῇ ἐπιραπίξει, ὃ δὲ
 πάλιν τοῦ παιδὸς τῷ λόγῳ εἴχετο. εἴρετο γάρ μιν ἀπὸ τῆς
 κύλικος κάρφος τῷ μικρῷ δακτύλῳ ἀφαιρετέοντα, εἰ καθορᾷ τὸ
 κάρφος. φάντος δὲ καθορᾶν ‘ἄπο τοίνυν φύσησον αὐτό, ἵνα μὴ
 πλύνοιτο ὁ δάκτυλός σευ.’ προσαγαγόντος δ’ αὐτοῦ τὸ
 πρόσωπον πρὸς τὴν κύλικα ἐγγυτέρω τὴν κύλικα τοῦ ἑαυτοῦ
 στόματος ἦγεν, ἵνα δὴ ἡ κεφαλὴ τῇ κεφαλῇ ἀσσοτέρα γένηται.
 ὡς δ’ ἦν οἱ κάρτα πλησίον, περιλαβὼν
 τῇ χειρὶ ἐφίλησεν. ἐπικροτησάντων δὲ πάντων σὺν γέλωτι καὶ
 βοῇ ὡς εὖ ὑπηγάγετο τὸν παῖδα, ‘μελετῶ, εἶπεν, στρατηγεῖν,
 ὦ ἄνδρες· ἐπειδήπερ Περικλῆς ποιεῖν μέν με ἔφη,
 στρατηγεῖν δ’ οὐκ ἐπίστασθαι. ἆρ’ οὖν οὐ κατ’ ὀρθόν μοι
 πέπτωκεν τὸ στρατήγημα;’ τοιαῦτα πολλὰ δεξιῶς ἔλεγέν τε καὶ
 ἔπρησσεν ὅτε πίνοι ἢ πράσσοι . τὰ μέντοι πολιτικὰ
 οὔτε σοφὸς οὔτε ῥεκτήριος ἦν, ἀλλ’ ὡς ἄν τις εἷς τῶν
 χρηστῶν Ἀθηναίων.’

καὶ Ἱερώνυμος δ’ ὁ Ῥόδιος ἐν τοῖς Ἱστορικοῖς Ὑπομνήμασίν
 φησιν ( fr. 7 Hi ) ὅτι Σοφοκλῆς εὐπρεπῆ παῖδα
 ἔξω τείχους ἀπήγαγε χρησόμενος αὐτῷ. ὁ μὲν οὖν παῖς τὸ
 ἴδιον ἱμάτιον ἐπὶ τῇ πόᾳ ὑπέστρωσεν, τὴν δὲ τοῦ Σοφοκλέους
 χλανίδα περιεβάλοντο. μετ’ οὖν τὴν ὁμιλίαν ὁ παῖς ἁρπάσας
 τὸ τοῦ Σοφοκλέους χλανίδιον ᾤχετο, καταλιπὼν τῷ Σοφοκλεῖ τὸ
 παιδικὸν ἱμάτιον. οἷα δὲ εἰκὸς διαλαληθέντος τοῦ
 συμβεβηκότος Εὐριπίδης πυθόμενος καὶ ἐπιτωθάζων τὸ γεγονὸς
 καὶ αὐτός ποτε ἔφη τούτῳ κεχρῆσθαι τῷ παιδί, ἀλλὰ μηδὲν
 προσθεῖναι, τὸν δὲ Σοφοκλέα διὰ τὴν ἀκολασίαν
 καταφρονηθῆναι. καὶ ὁ Σοφοκλῆς ἀκούσας ἐποίησεν εἰς αὐτὸν
 τὸ τοιοῦτον ἐπίγραμμα, χρησάμενος τῷ περὶ τοῦ Ἡλίου καὶ
 Βορέου λόγῳ, καί τι πρὸς μοιχείαν αὐτοῦ παραινιττόμενος·
 
 Ἥλιος ἦν, οὐ παῖς, Εὐριπίδη, ὅς με χλιαίνων 
 γυμνὸν ἐποίησεν· σοὶ δὲ φιλοῦντι ἑταίραν 
 
 Βορρᾶς ὡμίλησε. σὺ δ’ οὐ σοφός, ὃς τὸν Ἔρωτα 
 ἀλλοτρίαν σπείρων λωποδύτην ἀπάγεις.

Θεόπομπος δὲ ἐν τῷ περὶ τῶν συληθέντων ἐκ Δελφῶν Χρημάτων
 ( FHG I 308 ) Ἀσώπιχόν φησι τὸν Ἐπαμινώνδου
 ἐρώμενον τὸ Λευκτρικὸν τρόπαιον ἐντετυπωμένον ἔχειν ἐπὶ τῆς
 ἀσπίδος καὶ θαυμαστῶς αὐτὸν κινδυνεύειν, ἀνακεῖσθαί τε τὴν
 ἀσπίδα ταύτην ἐν Δελφοῖς ἐν τῇ στοᾷ. ἐν δὲ τῷ αὐτῷ
 συγγράμματι Θεόπομπος φιλογύναιον μέν φησι γεγονέναι
 Φάυλλον τὸν Φωκέων τύραννον, φιλόπαιδα δὲ Ὀνόμαρχον· καὶ ἐκ
 τῶν τοῦ θεοῦ χαρίσασθαι τοῦτον εἰς Δελφοὺς παραγενομένῳ ...
 τῷ Πυθοδώρου τοῦ Σικυωνίου υἱῷ ἀποκερουμένῳ τὴν κόμην, ὄντι
 καλῷ συγγενόμενον τὰ Συβαριτῶν ἀναθήματα, στλεγγίδια χρυσᾶ
 τέσσαρα. τῇ Δεινιάδου δὲ αὐλητρίδι Βρομιάδι Φάυλλος
 καρχήσιον ἀργυροῦν Φωκαέων καὶ στέφανον χρυσοῦν κιττοῦ
 Πεπαρηθίων. ‘αὕτη δέ, φησί, καὶ ἔμελλε τὰ Πύθια αὐλεῖν, εἰ
 μὴ ὑπὸ τοῦ πλήθους ἐκωλύθη. τῷ δὲ Λυκόλα τῷ τοῦ
 Τριχονείου υἱῷ Φυσκίδᾳ ὄντι καλῷ Ὀνόμαρχος ἔδωκεν, φησί,
 στέφανον χρυσοῦν δάφνης, Ἐφεσίων ἀνάθημα. οὗτος
 ὁ παῖς πρὸς Φίλιππον ἀχθεὶς ὑπὸ τοῦ πατρὸς κἀκεῖ
 προαγωγευόμενος οὐδὲν λαβὼν ἀπεστάλη. τῷ Ἐπιλύκου τοῦ
 Ἀμφιπολίτου υἱῷ ὄντι καλῷ Δαμίππῳ .... Πλεισθένους ἀνάθημα
 Ὀνόμαρχος ἔδωκε. Φαρσαλίᾳ τῇ Θεσσαλίδι ὀρχηστρίδι δάφνης
 στέφανον χρυσοῦν Φιλόμηλος ἔδωκε,
 Λαμψακηνῶν ἀνάθημα. αὕτη ἡ Φαρσαλία ἐν Μεταποντίῳ ὑπὸ τῶν
 ἐν τῇ ἀγορᾷ μάντεων, γενομένης φωνῆς ἐκ τῆς δάφνης τῆς
 χαλκῆς, ἣν ἔστησαν Μεταποντῖνοι κατὰ τὴν Ἀριστέα τοῦ
 Προκονησίου ἐπιδημίαν, ὅτ’ ἔφησεν ἐξ Ὑπερβορέων
 παραγεγονέναι, ὡς τάχιστα ὤφθη εἰς τὴν ἀγορὰν ἐμβαλοῦσα,
 ἐμμανῶν γενομένων τῶν μάντεων διεσπάσθη ὑπ᾽
 αὐτῶν . καὶ τῶν ἀνθρώπων ὕστερον ἀναζητούντων τὴν
 αἰτίαν εὑρέθη διὰ τὸν τοῦ θεοῦ στέφανον ἀνῃρημένη.’

ὁρᾶτε οὖν καὶ ὑμεῖς, ὦ φιλόσοφοι, οἱ παρὰ φύσιν τῇ Ἀφροδίτῃ
 χρώμενοι καὶ ἀσεβοῦντες εἰς τὴν θεόν, μὴ τὸν αὐτὸν
 διαφθαρῆτε τρόπον. τότε γὰρ καὶ οἱ παῖδές εἰσιν καλοί, ὡς
 Γλυκέρα ἔφασκεν ἡ ἑταίρα, ὅσον ἐοίκασι γυναιξὶ χρόνον,
 καθάπερ ἱστορεῖ Κλέαρχος ( FHG II 314 ). ἐμοὶ
 μὲν γὰρ καὶ κατὰ φύσιν δοκεῖ πεποιηκέναι Κλεώνυμος ὁ
 Σπαρτιάτης, πρῶτος ἀνθρώπων εἰς ὁμηρείαν λαβὼν παρὰ
 Μεταποντίνων γυναῖκας καὶ παρθένους τὰς ἐνδοξοτάτας καὶ
 καλλίστας διακοσίας, ὡς ἱστορεῖ Δοῦρις ὁ Σάμιος ἐν τῇ τρίτῃ
 τῶν περὶ Ἀγαθοκλέα Ἱστοριῶν ( FHG II 478 )· κἀγὼ
 δὲ κατὰ τὴν Ἐπικράτους Ἀντιλαίδα ( II 284 K )
 
 τἀρωτίκ’ ἐκμεμάθηκα ταῦτα παντελῶς 
 Σαπφοῦς, Μελήτου, Κλεομένους, Λαμυνθίου. 
 ὑμεῖς δέ, ὦ φιλόσοφοι, κἂν ἐρασθέντες ποτὲ
 γυναικῶν ἐν ἐννοίᾳ λάβητε ὡς ἀδύνατόν ἐστι τὸ τυχεῖν,
 μάθετε ..... παύονται οἱ ἔρωτες, ὥς φησι Κλέαρχος ( l.
 s ). τῇ τε γὰρ περὶ τὴν
 Πειρήνην χαλκῇ βοὶ βοῦς ἐπανέβη· καὶ γεγραμμένῃ κυνὶ καὶ
 περιστερᾷ καὶ χηνὶ τῇ μὲν κύων, τῇ δὲ περιστερά, τῇ δὲ χὴν
 προσῆλθον καὶ ἐπεπήδησαν· φανέντων δὲ πᾶσι τούτοις ἀδυνάτων
 ἀπέστησαν, καθάπερ Κλείσοφος ὁ Σηλυμβριανός. οὗτος γὰρ τοῦ
 ἐν Σάμῳ Παρίου ἀγάλματος ἐρασθεὶς κατέκλεισεν αὑτὸν ἐν τῷ
 ναῷ, ὡς πλησιάσαι δυνησόμενος· καὶ ὡς ἠδυνάτει διά τε τὴν
 ψυχρότητα καὶ τὸ ἀντίτυπον τοῦ λίθου, τηνικαῦτα τῆς
 ἐπιθυμίας ἀπέστη καὶ προβαλλόμενος τὸ σαρκίον ἐπλησίασεν.
 τῆς πράξεως ταύτης μνημονεύει καὶ Ἄλεξις ὁ ποιητὴς ἐν τῷ
 ἐπιγραφομένῳ δράματι Γραφῇ λέγων ὧδε ( II 312
 K )· 
 γεγένηται δ᾽, ὡς λέγουσιν, κἀν Σάμῳ 
 τοιοῦθ’ ἕτερον. λιθίνης ἐπεθύμησεν κόρης 
 ἄνθρωπος ἐγκατέκλεισέ θ’ αὑτὸν τῷ νεῷ. 
 καὶ Φιλήμων τοῦ αὐτοῦ μνημονεύων φησίν ( ib.
 521 )· 
 ἀλλ’ ἐν Σάμῳ μὲν τοῦ λιθίνου ζῴου ποτὲ 
 ἄνθρωπος ἠράσθη τις· εἶτ’ εἰς τὸν νεὼν 
 κατέκλεισεν αὑτόν. 
 Κτησικλέους δ’ ἐστὶν ἔργον τὸ ἄγαλμα, ὥς φησιν
 Ἀδαῖος ὁ Μιτυληναῖος ἐν τῷ περὶ Ἀγαλματοποιῶν. Πολέμων δὲ ἢ
 ὁ ποιήσας τὸν ἐπιγραφόμενον Ἑλλαδικὸν ( fr. 28
 Pr ) ‘ἐν Δελφοῖς, φησίν, ἐν τῷ Σπινατῶν θησαυρῷ
 παῖδές εἰσιν λίθινοι δύο, ὧν τοῦ ἑτέρου Δελφοί φασι τῶν
 θεωρῶν ἐπιθυμήσαντά τινα συγκατακλεισθῆναι καὶ τῆς ὁμιλίας
 ... καταλιπεῖν στέφανον. φωραθέντος δ᾽
 αὐτοῦ τὸν θεὸν χρωμένοις τοῖς Δελφοῖς συντάξαι ἀφεῖναι τὸν
 ἄνθρωπον· δεδωκέναι γὰρ αὐτὸν μισθόν.’

καὶ ἄλογα δὲ ζῷα ἀνθρώπων ἠράσθη· Σεκούνδου μέν τινος
 βασιλικοῦ οἰνοχόου ἀλεκτρυών· ἐκαλεῖτο δὲ ὁ μὲν ἀλεκτρυὼν
 Κένταυρος, ὁ δὲ Σεκοῦνδος ἦν οἰκέτης Νικομήδους τοῦ Βιθυνῶν
 βασιλέως, ὡς ἱστορεῖ Νίκανδρος ἐν ἕκτῳ Περιπετειῶν. ἐν
 Αἰγίῳ δὲ παιδὸς ἠράσθη χήν, ὡς Κλέαρχος ἱστορεῖ ἐν πρώτῳ
 Ἐρωτικῶν ( FHG II 314 ). τὸν δὲ παῖδα τοῦτον
 Θεόφραστος ἐν τῷ Ἐρωτικῷ ( fr. 109 W ) Ἀμφίλοχον
 καλεῖσθαί φησι καὶ τὸ γένος Ὠλένιον εἶναι, Ἑρμείας δ’ ὁ τοῦ
 Ἑρμοδώρου, Σάμιος δὲ γένος, ἐρασθῆναι Λακύδους τοῦ
 φιλοσόφου. ἐν δὲ Λευκαδίᾳ φησὶν Κλέαρχος ( l.
 s ) οὕτως ἐρασθῆναι ταὼν παρθένου ὡς καὶ τὸν βίον
 ἐκλιπούσῃ συναποθανεῖν. δελφῖνα δ’ ἐν Ἰασῷ παιδὸς ἐρασθῆναι
 λόγος, ὡς ἱστορεῖ Δοῦρις ἐν τῇ ἐνάτῃ ( FHG II
 473 ). ὁ δὲ λόγος ἐστὶν αὐτῷ ὁ περὶ
 Ἀλεξάνδρου καὶ λέγει οὕτως· ‘μετεπέμψατο δὲ καὶ τὸν ἐκ τῆς
 Ἰασοῦ παῖδα. περὶ γὰρ τὴν πόλιν ταύτην Διονύσιός τις ἦν
 παῖς, ὃς μετὰ τῶν ἄλλων ἐκ παλαίστρας παραγινόμενος ἐπὶ τὴν
 θάλατταν ἐκολύμβα. δελφὶς δὲ πρὸς αὐτὸν ἐκ τοῦ πελάγους
 ἀπήντα καὶ ἀναλαμβάνων ἐπὶ τὰ νῶτα ἔφερεν ἐπὶ πλεῖστον
 νηχόμενος καὶ πάλιν ἀποκαθίστα εἰς τὴν γῆν.’
 φιλανθρωπότατον δέ ἐστι καὶ συνετώτατον τὸ ζῷον ὁ δελφὶς
 χάριν τε ἀποδιδόναι ἐπιστάμενον. Φύλαρχος γοῦν ἐν τῇ
 δωδεκάτῃ ( FHG I 340 ) ‘Κοίρανος, φησίν, ὁ
 Μιλήσιος ἰδὼν ἁλιέας τῷ δικτύῳ λαβόντας δελφῖνα καὶ
 μέλλοντας κατακόπτειν ἀργύριον δοὺς καὶ
 παραιτησάμενος ἀφῆκεν εἰς τὸ πέλαγος. καὶ μετὰ ταῦτα
 ναυαγίᾳ χρησάμενος περὶ Μύκονον καὶ πάντων ἀπολομένων μόνος
 ὑπὸ δελφῖνος ἐσώθη ὁ Κοίρανος. τελευτήσαντος δ’ αὐτοῦ
 γηραιοῦ ἐν τῇ πατρίδι καὶ τῆς ἐκφορᾶς παρὰ τὴν θάλατταν
 γιγνομένης κατὰ τύχην ἐν τῇ Μιλήτῳ , ἐν τῷ λιμένι
 πλῆθος δελφίνων ἐφάνη ἐν τῇ ἡμέρᾳ ἐκείνῃ μικρὸν ἀπωτέρω τῶν
 ἐκκομιζόντων τὸν Κοίρανον, ὡσεὶ συνεκφερόντων καὶ
 συγκηδευόντων τὸν ἄνθρωπον.’ ὁ δὲ αὐτὸς ἱστορεῖ Φύλαρχος
 διὰ τῆς εἰκοστῆς ( ib. 343 ) ὅσην ἐλέφας τὸ ζῷον
 φιλοστοργίαν ἔσχεν εἰς παιδίον. γράφει δ’ οὕτως· ‘τούτῳ δὲ
 τῷ ἐλέφαντι συνετρέφετο θήλεια ἐλέφας, ἣν Νίκαιαν ἐκάλουν·
 ᾧ τελευτῶσα ἡ τοῦ τρέφοντος Ἰνδοῦ γυνὴ παιδίον αὑτῆς
 τριακοσταῖον παρακατέθετο. ἀποθανούσης δὲ τῆς ἀνθρώπου
 δεινή τις φιλοστοργία γέγονε τοῦ θηρίου πρὸς τὸ παιδίον·
 οὔτε γὰρ ἀπ’ αὐτοῦ χωριζόμενον τὸ βρέφος ὑπέμενεν, τὸ δὲ εἰ
 μὴ βλέποι τὸ παιδίον ἤσχαλλεν. ὅτ’ οὖν ἡ τροφὸς ἐμπλήσειεν
 αὐτὸ τοῦ γάλακτος, ἀνὰ μέσον τῶν ποδῶν τοῦ
 θηρίου ἐτίθει αὐτὸ ἐν σκάφῃ. εἰ δὲ μὴ τοῦτο πεποιήκοι,
 τροφὴν οὐκ ἐλάμβανεν ἡ ἐλέφας. καὶ μετὰ ταῦτα δι’ ὅλης τῆς
 ἡμέρας τοὺς καλάμους λαμβάνων ἐκ τῶν παρατιθεμένων
 χορτασμάτων καθεύδοντος τοῦ βρέφους τὰς μυίας ἀπεσόβει· ὅτε
 δὲ κλαίοι, τῇ προβοσκίδι τὴν σκάφην ἐκίνει καὶ κατεκοίμιζεν
 αὐτό. τὸ δ’ αὐτὸ ἐποίει καὶ ὁ ἄρρην
 ἐλέφας πολλάκις.’

ὑμεῖς δέ, ὦ φιλόσοφοι, καὶ τῶν δελφίνων καὶ τῶν ἐλεφάντων
 ἐστὲ κατὰ τὴν γνώμην ἀγριώτεροι ἔτι τε ἀνημερώτεροι, καίτοι
 Περσαίου τοῦ Κιτιέως ἐν τοῖς Συμποτικοῖς Ὑπομνήμασιν
 βοῶντος καὶ λέγοντος ‘περὶ ἀφροδισίων ἁρμοστὸν εἶναι ἐν τῷ
 οἴνῳ μνείαν ποιεῖσθαι· καὶ γὰρ πρὸς ταῦτα ἡμᾶς ὅταν
 ὑποπίωμεν ἐπιρρεπεῖς εἶναι. καὶ ἐνταῦθα τοὺς μὲν ἡμέρως τε
 καὶ μετρίως αὐτοῖς χρωμένους ἐπαινεῖν δεῖ, τοὺς δὲ θηριωδῶς
 καὶ ἀπλήστως ψέγειν. καὶ εἰ διαλεκτικοὶ συνελθόντες εἰς
 πότον περὶ συλλογισμῶν διαλέγοιντο, ἀλλοτρίως ἂν αὐτοὺς
 ὑπολάβοι τις ποιεῖν τοῦ παρόντος καιροῦ, ὅτε καὶ
 ὁ καλὸς κἀγαθὸς ἀνὴρ μεθυσθείη ἄν. οἱ δὲ βουλόμενοι
 σωφρονικοὶ εἶναι σφόδρα μέχρι τινὸς διατηροῦσιν ἐν τοῖς
 πότοις τὸ τοιοῦτον· εἶθ’ ὅταν παρεισδυῇ τὸ οἰνάριον, τὴν
 πᾶσαν ἀσχημοσύνην ἐπιδείκνυνται· ὃ καὶ πρώην ἐγένετο ἐπὶ
 τῶν ἐξ Ἀρκαδίας θεωρῶν πρὸς Ἀντίγονον παραγενομένων.
 ἐκεῖνοι τε γὰρ ἠρίστων σφόδρα σκυθρωπῶς καὶ
 εὐσχημόνως, ὡς ᾤοντο, οὐχ ὅτι ἡμῶν τινα προσβλέποντες, ἀλλ᾽
 οὐδὲ ἀλλήλους. ὡς δὲ ὁ πότος προέβαινεν καὶ εἰσῆλθεν ἄλλα
 τε ἀκροάματα καὶ αἱ Θετταλαὶ αὗται ὀρχηστρίδες, καθάπερ
 αὐταῖς ἔθος ἐστίν, ἐν ταῖς διαζώστραις γυμναὶ ὠρχοῦντο, οὐκ
 ἔτι κατεῖχον αὑτοὺς οἱ ἄνδρες, ἀλλὰ ἐκ τῶν κλινῶν ἀνώρμων
 καὶ ἐβόων ὡς θαυμαστόν τι θέαμα θεώμενοι· καὶ μακάριον τὸν
 βασιλέα ἀπεκάλουν, ὅτι ἔξεστιν αὐτῷ τούτων ἀπολαύειν, καὶ
 ἕτερα τούτοις παραπλήσια πάνυ πολλὰ τῶν φορτικῶν ἐποίουν. τῶν φιλοσόφων δέ τις συμπίνων ἡμῖν
 εἰσελθούσης αὐλητρίδος καὶ οὔσης εὐρυχωρίας παρ’ αὐτῷ,
 βουλομένης τῆς παιδίσκης παρακαθίσαι οὐκ ἐπέτρεψεν, ἀλλὰ
 σκληρὸν αὑτὸν εἰσῆγεν. εἶθ’ ὕστερον πωλουμένης τῆς
 αὐλητρίδος, καθάπερ ἔθος ἐστὶν ἐν τοῖς πότοις γίνεσθαι, ἐν
 τε τῷ ἀγοράζειν πάνυ νεανικὸς ἦν καὶ τῷ πωλοῦντι ἄλλῳ τινὶ
 θᾶττον προσθέντι ἠμφισβήτει καὶ οὐκ ἔφη αὐτὸν πεπρακέναι·
 καὶ τέλος εἰς πυγμὰς ἦλθεν ὁ σκληρὸς ἐκεῖνος φιλόσοφος καὶ
 ἐν ἀρχῇ οὐδ’ ἂν παρακαθίσαι ἐπιτρέπων τῇ αὐλητρίδι.’ μήποτε
 αὐτός ἐστιν ὁ Περσαῖος ὁ περὶ τῆς αὐλητρίδος
 διαπυκτεύσας. φησὶν γὰρ Ἀντίγονος ὁ Καρύστιος ἐν τῷ περὶ
 Ζήνωνος γράφων ὧδε ( p. 117 Wil )· ‘Ζήνων ὁ
 Κιτιεὺς Περσαίου παρὰ πότον αὐλητρίδιον πριαμένου καὶ
 διοκνοῦντος εἰσαγαγεῖν πρὸς αὐτὸν διὰ τὸ τὴν αὐτὴν οἰκεῖν
 οἰκίαν, συναισθόμενος εἰσείλκυσε τὴν παιδίσκην καὶ
 συγκατέκλεισε τῷ Περσαίῳ.’ οἶδα δὲ καὶ Πολύστρατον τὸν
 Ἀθηναῖον, μαθητὴν δὲ Θεοφράστου, τὸν ἐπικαλούμενον
 Τυρρηνόν, ὅτι τῶν αὐλητρίδων τὰ ἱμάτια περιέδυεν.

ἐσπουδάκεσαν δὲ καὶ οἱ βασιλεῖς περὶ τὰς μουσουργούς, ὡς
 δῆλον ποιεῖ Παρμενίων ἐν τῇ πρὸς Ἀλέξανδρον Ἐπιστολῇ, ἣν
 ἐπέστειλεν αὐτῷ μετὰ τὸ Δαμασκὸν ἑλεῖν καὶ τῆς ἀποσκευῆς
 τῆς Δαρείου ἐγκρατὴς γενέσθαι. καταριθμησάμενος οὖν τὰ
 αἰχμάλωτα γράφει καὶ ταῦτα· ‘παλλακίδας εὗρον μουσουργοὺς
 τοῦ βασιλέως τριακοσίας εἴκοσι ἐννέα, ἄνδρας στεφανοπλόκους
 ἓξ καὶ τεσσαράκοντα, ὀψοποιοὺς
 διακοσίους ἑβδομήκοντα ἑπτά, χυτρεψοὺς εἴκοσι ἐννέα,
 γαλακτουργοὺς τρισκαίδεκα, ποτηματοποιοὺς ἑπτακαίδεκα,
 οἰνοηθητὰς ἑβδομήκοντα, μυροποιοὺς τεσσαράκοντα.’ 
 καὶ ὑμῖν δέ, ὦ ἑταῖροι, λέγω ὅτι οὐδέν ἐστιν ὀφθαλμῶν οὕτως
 εὐφραντικὸν ὡς γυναικὸς κάλλος. ὁ γοῦν τοῦ τραγικοῦ
 Χαιρήμονος Οἰνεὺς περὶ παρθένων τινῶν διηγούμενος ὧν ἐθεᾶτό
 φησιν ἐν τῷ ὁμωνύμῳ δράματι ( fr. 14 N )· 
 ἔκειτο γὰρ ἣ μὲν λευκὸν εἰς σεληνόφως 
 φαίνουσα μαστὸν λελυμένης ἐπωμίδος. 
 τῆς δ’ αὖ χορεία λαγόνα τὴν ἀριστερὰν 
 ἔλυσε· γυμνὴ δ’ αἰθέρος θεάμασιν 
 ζῶσαν γραφὴν ἔφαινε· χρῶμα δ’ ὄμμασι 
 λευκὸν μελαίνης ἔργον ἀντηύγει σκιᾶς. 
 ἄλλη δ’ ἐγύμνου καλλίχειρας ὠλένας, 
 ἄλλης προσαμπέχουσα θῆλυν αὐχένα· 
 ἣ δὲ ῥαγέντων χλανιδίων ὑπὸ πτύχας 
 ἔφαινε μηρόν, κἀξεπεσφραγίζετο 
 ὥρας γελώσης χωρὶς ἐλπίδων ἔρως. 
 ὑπνωμέναι δ’ ἔπιπτον ἑλενίων ἔπι, 
 ἴων τε μελανόφυλλα συγκλῶσαι πτερὰ 
 κρόκον θ᾽, ὃς ἡλιῶδες εἰς ὑφάσματα 
 πέπλων σκιᾶς εἴδωλον ἐξωμόργνυτο, 
 
 ἕρσῃ δὲ θαλερὸς ἐκτραφεὶς ἀμάρακος 
 λειμῶσι μαλακοῖς ἐξέτεινον αὐχένας.

ἐπικατάφορος δὲ ὢν ὁ ποιητὴς οὗτος ἐπὶ τὰ ἄνθη καὶ ἐν
 Ἀλφεσιβοίᾳ φησίν ( fr. 1 N )· 
 καὶ σώματος μὲν ὄψεις κατειργάζετο 
 στίλβοντα λευκῷ χρώματι διαπρεπῆ. 
 αἰδὼς δ’ ἐπερρύθμιζεν ἠπιώτατον 
 ἐρύθημα λαμπρῷ προστιθεῖσα χρώματι· 
 κόμαι δὲ κηροχρῶτος ὡς ἀγάλματος 
 αὐτοῖσι βοστρύχοισιν ἐκπεπλασμένου 
 ξουθοῖσιν ἀνέμοις ἐνετρύφων φορούμεναι. 
 ἐν δὲ τῇ Ἰοῖ ἔαρος τέκνα προσηγόρευε τὰ ἄνθη
 ( fr. 9 )· 
 ἀνθηροῦ τέκνα 
 ἔαρος πέριξ στρώσαντες. 
 ἐν δὲ Κενταύρῳ, ὅπερ δρᾶμα πολύμετρόν ἐστιν,
 λειμῶνος τέκνα ( fr. 10 )· 
 ἔνθ’ αἳ μὲν αὐτῶν εἰς ἀπείρονα στρατὸν 
 ἀνθέων ἄλογχον ἐστράτευσαν, ἡδοναῖς 
 θηρώμενον ....... τὰ λειμώνων τέκνα. 
 ἐν δὲ Διονύσῳ ( fr. 5 )· 
 χορῶν ἐραστὴς κισσός, ἐνιαυτοῦ δὲ παῖς. 
 
 περὶ δὲ ῥόδων ἐν Ὀδυσσεῖ φησιν οὕτως ( fr.
 13 )· 
 κόμαισιν Ὡρῶν ὄμματ’ εὐανθῆ ῥόδα 
 εἶχον, τιθήνημ’ ἔαρος ἐκπρεπέστατον. 
 καὶ ἐν Θυέστῃ ( fr. 8 )· 
 ῥόδ’ ὀξυφεγγῆ κρίνεσιν ἀργεννοῖς ὁμοῦ. 
 ἐν δὲ Μινύαις ( fr. 12 )· 
 πολλὴν ὀπώραν Κύπριδος εἰσορᾶν παρῆν, 
 ἄκραισι περκάζουσαν οἰνάνθαις χρόνου.

ἐπὶ κάλλει δὲ — ‘ἔτι γὰρ γέρων ἀοιδὸς κελαδεῖ Μναμοσύναν’
 κατὰ τὸν Εὐριπίδην ( Herc. 679 ) — διαβόητοι
 γεγόνασι γυναῖκες Θαργηλία ἡ Μιλησία, ἥτις καὶ
 τεσσαρεσκαίδεκα ἀνδράσιν ἐγαμήθη, οὖσα καὶ τὸ εἶδος πάνυ
 καλὴ καὶ σοφή, ὥς φησιν Ἱππίας ὁ σοφιστὴς ἐν τῷ
 ἐπιγραφομένῳ Συναγωγή ( FHG II 61 ). Δίνων δ’ ἐν
 τῇ πέμπτῃ τῶν Περσικῶν τῆς πρώτης συντάξεώς φησιν
 ( ib. 93 ) ὅτι ἡ Βαγαβάζου γυνή, ἥτις ἦν
 ὁμοπάτριος Ξέρξου ἀδελφή, ὄνομα Ἀνοῦτις, καλλίστη ἦν τῶν ἐν
 τῇ Ἀσίᾳ γυναικῶν καὶ ἀκολαστοτάτη. Φύλαρχος δὲ ἐν τῇ
 ἐννεακαιδεκάτῃ Τιμῶσάν φησι ( FHG I 343 ) τὴν
 Ὀξυάρτου παλλακίδα πάσας γυναῖκας ὑπερβεβληκέναι κάλλει.
 ταύτην δ’ ἀπεστάλκει δῶρον ὁ τῶν Αἰγυπτίων βασιλεὺς Στατίρᾳ
 τῇ βασιλέως γυναικί. Θεόπομπος δὲ ἐν τῇ ἕκτῃ καὶ πεντηκοστῇ
 τῶν Ἱστοριῶν ( ib. 324 ) Ξενοπείθειαν τὴν
 Λυσανδρίδου μητέρα πασῶν τῶν κατὰ Πελοπόννησον γυναικῶν
 γεγονέναι καλλίονα. ἀπέκτειναν δὲ αὐτὴν
 Λακεδαιμόνιοι καὶ τὴν ἀδελφὴν αὐτῆς Χρύσην, ὅτε καὶ τὸν
 Λυσανδρίδαν ἐχθρὸν ὄντα Ἀγησίλαος ὁ βασιλεὺς καταστασιάσας
 φυγαδευθῆναι ἐποίησεν ὑπὸ Λακεδαιμονίων. καλλίστη δ’ ἦν καὶ
 Παντίκα ἡ Κυπρία, περὶ ἧς φησι Φύλαρχος ἐν τῇ δεκάτῃ τῶν
 Ἱστοριῶν ( ib. 338 ) ὅτι παρ’ Ὀλυμπιάδι οὖσαν τῇ
 Ἀλεξάνδρου μητρὶ ᾔτει πρὸς γάμον Μόνιμος ὁ Πυθίωνος. καὶ
 ἐπεὶ ἦν ἀκόλαστος ἡ γυνή, ἔφη ἡ Ὀλυμπιάς· ‘ὦ πόνηρε, τοῖς
 ὀφθαλμοῖς γαμεῖς καὶ οὐ τῷ νῷ.’ καὶ τὴν καταγαγοῦσαν δὲ
 Πεισίστρατον ἐπὶ τὴν τυραννίδα, ὡς Ἀθηνᾶς πειραν εἶδος
 ἔχουσαν, καλήν φησι γεγονέναι, ἥτις καὶ τῇ θεῷ εἴκαστο τὴν
 μορφήν. στεφανόπωλις δ’ ἦν· καὶ αὐτὴν ἐξέδωκε πρὸς γάμου
 κοινωνίαν ὁ Πεισίστρατος Ἱππάρχῳ τῷ υἱῷ, ὡς Ἀντικλείδης
 ἱστορεῖ ἐν ηʹ Νόστων ( ib. 364 )·
 ‘ἐξέδωκεν δὲ καὶ Ἱππάρχῳ τῷ υἱεῖ τὴν παραιβατήσασαν αὑτῷ
 γυναῖκα Φύην τὴν Σωκράτους θυγατέρα, καὶ Χάρμου τοῦ
 πολεμαρχήσαντος θυγατέρα ἔλαβεν Ἱππίᾳ περικαλλεστάτην οὖσαν
 τῷ μετ’ αὐτὸν τυραννεύσαντι. συνέβη δέ, ὥς φησι, τὸν Χάρμον
 ἐραστὴν τοῦ Ἱππίου γενέσθαι καὶ τὸν πρὸς Ἀκαδημίᾳ Ἔρωτα
 ἱδρύσασθαι πρῶτον, ἐφ’ οὗ ἐπιγέγραπται· 
 ποικιλομήχαν’ Ἔρως, σοὶ τόνδ’ ἱδρύσατο βωμὸν 
 Χάρμος ἐπὶ σκιεροῖς τέρμασι γυμνασίου.’ 
 Ἡσίοδος δ’ ἐν τρίτῳ Μελαμποδίας ( fr. 195
 Rz ) τὴν ἐν Εὐβοίᾳ Χαλκίδα καλλιγύναικα εἶπεν.
 εὐπρεπεῖς γὰρ αὐτόθι γίγνονται
 γυναῖκες, ὡς καὶ Θεόφραστος ( fr. 110 ) εἴρηκεν.
 καὶ Νυμφόδωρος δ’ ἐν τῷ τῆς Ἀσίας Περίπλῳ ( FHG II
 378 ) καλλίονάς φησι γίνεσθαι γυναῖκας τῶν
 πανταχοῦ γυναικῶν ἐν Τενέδῳ τῇ Τρωικῇ νήσῳ.

οἶδα δὲ καὶ περὶ κάλλους γυναικῶν ἀγῶνά ποτε διατεθέντα·
 περὶ οὗ ἱστορῶν Νικίας ἐν τοῖς Ἀρκαδικοῖς ( FHG IV
 463 ) διαθεῖναί φησιν αὐτὸν Κύψελον, πόλιν
 κτίσαντα ἐν τῷ πεδίῳ περὶ τὸν Ἀλφειόν· εἰς ἣν κατοικίσαντα
 Παρρασίων τινὰς τέμενος καὶ βωμὸν ἀναστῆσαι Δήμητρι
 Ἐλευσινίᾳ, ἧς ἐν τῇ ἑορτῇ καὶ τὸν τοῦ κάλλους ἀγῶνα
 ἐπιτελέσαι· καὶ νικῆσαι πρῶτον αὐτοῦ τὴν γυναῖκα Ἡροδίκην.
 ἐπιτελεῖται δὲ καὶ μέχρι νῦν ὁ ἀγὼν οὗτος, καὶ αἱ
 ἀγωνιζόμεναι γυναῖκες χρυσοφόροι ὀνομάζονται. Θεόφραστος δὲ
 ( fr. 111 ) ἀγῶνα κάλλους φησὶ γίνεσθαι παρὰ
 Ἠλείοις, καὶ τὴν κρίσιν ἐπιτελεῖσθαι μετὰ σπουδῆς λαμβάνειν
 τε τοὺς νικήσαντας ἆθλα ὅπλα· ἅπερ ἀνατίθεσθαί φησιν
 Διονύσιος ὁ Λευκτρικὸς τῇ Ἀθηνᾷ, τὸν δὲ νικήσαντα
 ταινιούμενον ὑπὸ τῶν φίλων καὶ πομπεύοντα ἕως τοῦ ἱεροῦ
 παραγίνεσθαι. τὸν στέφανον δ’ αὐτοῖς δίδοσθαι μυρρίνης
 ἱστορεῖ Μυρσίλος ἐν Ἱστορικοῖς Παραδόξοις ( FHG IV
 460 ). ἐνιαχοῦ δέ φησιν ὁ αὐτὸς Θεόφραστος
 ( fr. 112 ) καὶ κρίσεις γυναικῶν περὶ
 σωφροσύνης γίνεσθαι καὶ οἰκονομίας, ὥσπερ ἐν τοῖς
 βαρβάροις· ἑτέρωθι δὲ κάλλους, ὡς δέον καὶ τοῦτο τιμᾶσθαι,
 καθάπερ καὶ παρὰ Τενεδίοις καὶ Λεσβίοις· ταύτην δὲ τύχης ἢ
 φύσεως εἶναι τιμήν, δέον προκεῖσθαι σωφροσύνης. τὸ κάλλος
 γὰρ οὕτως καλόν, εἰ δὲ μή, κίνδυνον
 ἔχον ἐπ’ ἀκολασίαν.’

τοσαῦτα τοῦ Μυρτίλου ἑξῆς καταλέξαντος καὶ πάντων αὐτὸν ἐπὶ
 τῇ μνήμῃ θαυμασάντων ὁ Κύνουλκος ἔφη· 
 ‘πουλυμαθημοσύνης, τῆς οὐ κενεώτερον οὐδέν, 
 Ἵππων ἔφη ὁ ἄθεος ( Bergk PL II 259 ).
 ἀλλὰ καὶ Ἡράκλειτος ὁ θεῖός φησι ( fr. 16 Byw )·
 ‘πουλυμαθίη νόον ἔχειν οὐ διδάσκει.’ καὶ ὁ Τίμων
 δὲ ἔφη ( fr. 65 W )· 
 ἐν δὲ πλατυσμὸς 
 πουλυμαθημοσύνης, τῆς οὐ κενεώτερον ἄλλο. 
 τί γὰρ ὄφελος τῶν τοσούτων ὀνομάτων, ὦ γραμματικέ,
 πάντων ἐπιτρῖψαι μᾶλλον ἢ σωφρονίσαι δυναμένων τοὺς
 ἀκούοντας. καὶ ἐὰν μέν τίς σου πύθηται τίνες ἦσαν οἱ εἰς
 τὸν δούρειον ἵππον ἐγκατακλεισθέντες, ἑνὸς καὶ δευτέρου
 ἴσως ἐρεῖς ὄνομα· καὶ οὐδὲ ταῦτ’ ἐκ τῶν Στησιχόρου, σχολῇ
 γάρ, ἀλλ’ ἐκ τῆς Ἀγία τοῦ Ἀργείου Ἰλίου Πέρσιδος· οὗτος γὰρ
 παμπόλλους τινὰς κατέλεξεν. ἀλλὰ μὴν οὐδὲ τῶν Ὀδυσσέως
 ἑταίρων ἔχοις ἂν οὕτως εὐρύθμως καταλέξαι τὰς προσηγορίας
 καὶ τίνες οἱ ὑπὸ τοῦ Κύκλωπος αὐτῶν καταβρωθέντες ἢ ὑπὸ τῶν
 Λαιστρυγόνων καὶ εἰ ὄντως κατεβρώθησαν· ὅστις
 οὖν οὐδὲ τοῦτ’ οἶδας, καίτοι συνεχῶς Φυλάρχου
 μνήμην ποιούμενος ( FHG I 346 ) ὅτι ἐν ταῖς
 Κείων πόλεσιν οὔτε ἑταίρας οὔτε αὐλητρίδας ἰδεῖν ἔστι.’

καὶ ὁ Μυρτίλος· ‘τοῦτο δὲ ποῦ εἴρηκεν ὁ 
 Φύλαρχος; κατανέγνων γὰρ αὐτοῦ πᾶσαν τὴν Ἱστορίαν.’
 εἰπόντος δ’ ‘ἐν τῇ τρίτῃ καὶ εἰκοστῇ’, ὁ Μυρτίλος ἔφη· εἶτ᾽
 οὐκ ἐγὼ δικαίως πάντας ὑμᾶς τοὺς φιλοσόφους μισῶ
 μισοφιλολόγους ὄντας; οὓς οὐ μόνον Λυσίμαχος ὁ βασιλεὺς
 ἐξεκήρυξε τῆς ἰδίας βασιλείας ἀπελαύνων, ὡς ὁ Καρύστιός
 φησιν ἐν Ἱστορικοῖς Ὑπομνήμασιν ( FHG IV 358 ),
 ἀλλὰ καὶ Ἀθηναῖοι. Ἄλεξις γοῦν ἐν Ἵππῳ φησίν ( II 327
 K )· 
 τοῦτ’ ἔστιν Ἀκαδήμεια, τοῦτο Ξενοκράτης; 
 πόλλ’ ἀγαθὰ δοῖεν οἱ θεοὶ Δημητρίῳ 
 καὶ τοῖς νομοθέταις, διότι τοὺς τὰς τῶν λόγων, 
 ὥς φασι, δυνάμεις παραδιδόντας τοῖς νέοις 
 ἐς κόρακας ἐρρίφασιν ἐκ τῆς Ἀττικῆς. 
 καὶ Σοφοκλῆς δέ τις ψηφίσματι ἐξήλασε πάντας
 φιλοσόφους τῆς Ἀττικῆς, καθ’ οὗ λόγον ἔγραψε Φίλων ὁ
 Ἀριστοτέλους γνώριμος, ἀπολογίαν ὑπὲρ τοῦ Σοφοκλέους
 Δημοχάρους πεποιηκότος ( p. 341 Tur ) τοῦ
 Δημοσθένους ἀνεψιοῦ. καὶ Ῥωμαῖοι δ’ οἱ πάντα ἄριστοι
 ἐξέβαλον τοὺς σοφιστὰς τῆς Ῥώμης ὡς διαφθείροντας τοὺς
 νέους, ἐπεὶ οὐκ οἶδ’ ὅπως κατεδέξαντο. ἐμφανίζει δ’ ὑμῶν
 καὶ τὸ ἀνόητον Ἀνάξιππος ὁ κωμῳδιοποιὸς ἐν Κεραυνουμένῳ
 λέγων οὕτως ( III 299 K )· 
 οἴμοι, φιλοσοφεῖς. ἀλλὰ τούς γε φιλοσόφους 
 ἐν τοῖς λόγοις φρονοῦντας εὑρίσκω μόνον, 
 ἐν τοῖσι δ’ ἔργοις ὄντας ἀνοήτους ὁρῶ. 
 εἰκότως οὖν πολλαὶ τῶν πόλεων καὶ μάλιστα ἡ Λακεδαιμονίων, ὡς Χαμαιλέων φησὶν ἐν τῷ
 περὶ Σιμωνίδου ( fr. 15 Koepke ), οὐ προσίενται
 οὔτε φιλοσοφίαν οὔτε ῥητορικὴν διὰ τὰς ἐν τοῖς
 λόγοις ὑμῶν φιλοτιμίας καὶ ἔριδας καὶ τοὺς ἀκαίρους
 ἐλέγχους· δι’ οὓς Σωκράτης μὲν ἀπέθανεν ὁ πρὸς τοὺς εἰς τὰ
 δικαστήρια ἀποκληρουμένους διαλεγόμενος περὶ τοῦ δικαίου
 κλεπτιστάτους ὄντας· ἀπέθανεν δὲ διὰ ταῦτα καὶ Θεόδωρος ὁ
 ἄθεος καὶ Διαγόρας ἐξεκηρύχθη καὶ Πρωταγόρασ 
 ἐφυγαδεύθη· ὅτε καὶ πλέων ναυαγίῳ ἐχρήσατο· Διότιμος δ’ ὁ
 γράψας τὰ κατ’ Ἐπικούρου βιβλία ὑπὸ Ζήνωνος τοῦ Ἐπικουρείου
 ἐξαιτηθεὶς ἀνῃρέθη, ὥς φησι Δημήτριος ὁ Μάγνης ἐν τοῖς
 Ὁμωνύμοις.

συνελόντι δὲ εἰπεῖν κατὰ τὸν Σολέα Κλέαρχον ( FHG II
 310 ) οὐ καρτερικὸν βίον ἀσκεῖτε, κυνικὸν δὲ τῷ
 ὄντι ζῆτε· καίτοι τοῦ ζῴου τούτου ἐν τέτταρσι τὴν φύσιν
 περιττὴν ἔχοντος, ὧνπερ ὑμεῖς τὰ χείρω μερισάμενοι τηρεῖτε.
 αἰσθήσει τε γὰρ τῇ πρὸς ὄσφρανσιν καὶ πρὸς τὸ οἰκεῖον καὶ
 ἀλλότριον θαυμαστὸν καὶ τῷ συνανθρωπίζον οἰκουρὸν εἶναι καὶ
 φυλακτικὸν τοῦ τῶν εὖ δρώντων βίου πάντων περιττότατον· ὧν
 οὐδέτερον πρόσεστιν ὑμῖν τοῖς τὸν κυνικὸν βίον μιμουμένοις.
 οὔτε γὰρ συνανθρωπίζετε οὔτε διαγινώσκετε οὐδένα τῶν
 ὁμιλούντων, αἰσθήσει τε πολλῷ ὑστεροῦντες ἀργῶς καὶ
 ἀφυλάκτως ζῆτε. λοιδόρου δὲ καὶ παμφάγου τοῦ ζῴου
 πεφυκότος, ἔτι δὲ ταλαιπώρου καὶ γυμνοῦ
 τὸν βίον, ἄμφω ταῦτα μελετᾶτε, κακολόγοι καὶ βοροὶ πρός τε
 τούτοις ἄνοικοι καὶ ἀνέστιοι βιοῦντες. ἐξ ὧν ἁπάντων
 ἀλλότριοι μὲν ἀρετῆς, μάταιοι δὲ ἐστὲ εἰς τὸ τοῦ
 βίου χρήσιμον. οὐδὲν γάρ ἐστι τῶν καλουμένων φιλοσόφων
 ἀφιλοσοφώτερον. τίς γὰρ ἤλπισεν ἂν Αἰσχίνην τὸν
 Σωκρατικὸν τοιοῦτον γεγενῆσθαι τοὺς τρόπους ὁποῖόν φησι
 Λυσίας ὁ ῥήτωρ ἐν τοῖς τῶν Συμβολαίων λόγοις; ὃν ἐκ τῶν
 φερομένων ὡς αὐτοῦ διαλόγων θαυμάζομεν ὡς ἐπιεικῆ καὶ
 μέτριον, πλὴν εἰ μὴ ὡς ἀληθῶς τοῦ σοφοῦ Σωκράτους ἐστὶν
 συγγράμματα, ἐχαρίσθη δὲ αὐτῷ ὑπὸ Ξανθίππης τῆς Σωκράτους
 γυναικὸς μετὰ τὸν ἐκείνου θάνατον, ὡς οἱ ἀμφὶ τὸν Ἰδομενέα
 φασίν ( FHG II 490 ).

ἀλλ’ ὅ γε Λυσίας ἐν τῷ ἐπιγραφομένῳ λόγῳ οὑτωσὶ ‘πρὸς
 Αἰσχίνην τὸν Σωκρατικὸν χρέως’ — ἀπομνημονεύσω δ’ ἐγώ, εἰ
 καὶ πολλά ἐστι τὰ λεχθέντα, διὰ τὸν βρένθον ὑμῶν τὸν πολύν,
 ὦ φιλόσοφοι· ἄρχεται δ’ οὕτως ὁ ῥήτωρ ( fr. 1
 Tur )· ‘οὐκ ἄν ποτ’ ᾠήθην, ὦ ἄνδρες
 δικασταί, Αἰσχίνην τολμῆσαι οὕτως αἰσχρὰν δίκην δικάσασθαι,
 νομίζω δ’ οὐκ ἂν ῥᾳδίως αὐτὸν ἑτέραν ταύτης
 συκοφαντωδεστέραν ἐξευρεῖν. οὗτος γάρ, ὦ ἄνδρες δικασταί,
 ὀφείλων ἀργύριον ἐπὶ τρισὶ δραχμαῖς Σωσινόμῳ τῷ τραπεζίτῃ
 καὶ Ἀριστογείτονι προσελθὼν πρὸς ἐμὲ ἐδεῖτο μὴ περιιδεῖν
 αὐτὸν διὰ τοὺς τόκους ἐκ τῶν ὄντων ἐκπεσόντα.
 ‘κατασκευάζομαι δ᾽, ἔφη, τέχνην μυρεψικήν· ἀφορμῆς δὲ
 δέομαι, καὶ οἴσω δέ σοι ἐννέ’ ὀβολοὺς τῆς μνᾶς τόκους."
 καλόν γε τὸ τέλος τῆς εὐδαιμονίας τῷ φιλοσόφῳ ἡ μυρεψικὴ
 τέχνη ἀκόλουθός τε τῇ Σωκράτους
 φιλοσοφίᾳ, ἀνδρὸς τοῦ καὶ τὴν τοιαύτην χρῆσιν
 τῶν μύρων ἀποδοκιμάσαντος ( Xen. conv. 2, 3 ),
 Σόλωνος δὲ τοῦ νομοθέτου οὐδ’ ἐπιτρέποντος ἀνδρὶ τοιαύτης
 προίστασθαι τέχνης· διὸ καὶ Φερεκράτης ἐν Ἰπνῷ ἢ Παννυχίδι
 φησίν ( I 162 K )· 
 κᾆτα μυροπωλεῖν τί παθόντ’ ἄνδρ’ ἐχρῆν καθήμενον 
 ὑψηλῶς ὑπὸ σκιαδείῳ, κατεσκευασμένον 
 συνέδριον τοῖς μειρακίοις ἐλλαλεῖν δι’ ἡμέρας; 
 εἶθ’ ἑξῆς φησιν· 
 αὐτίκ’ οὐδεὶς οὔτε μαγείραιναν εἶδε πώποτε 
 οὔτε μὴν οὐδ’ ἰχθυοπώλαιναν. 
 ἑκάστῳ γὰρ γένει ἁρμόζοντα δεῖν εἶναι καὶ τὰ τῆς
 τέχνης. ἑξῆς δὲ τούτοις ὁ ῥήτωρ τάδε λέγει. ‘πεισθεὶς δ᾽
 ὑπ’ αὐτοῦ τοιαῦτα λέγοντος καὶ ἅμα οἰόμενος τοῦτον
 Αἰσχίνην Σωκράτους γεγονότα μαθητὴν καὶ περὶ
 δικαιοσύνης καὶ ἀρετῆς πολλοὺς καὶ σεμνοὺς λέγοντα λόγους
 οὐκ ἄν ποτε ἐπιχειρῆσαι οὐδὲ τολμῆσαι ἅπερ οἱ πονηρότατοι
 καὶ ἀδικώτατοι ἄνθρωποι ἐπιχειροῦσι πράττειν ...’

καὶ μετὰ ταῦτα πάλιν καταδρομὴν αὐτοῦ ποιησάμενος, ὡς
 δανεισάμενος οὔτε τόκους οὔτε τἀρχαῖον ἀπεδίδου καὶ ὅτι
 ὑπερήμερος ἐγένετο γνώμῃ δικαστηρίου ἐρήμην καταδικασθεὶς
 καὶ ὡς ἠνεχυράσθη οἰκέτης αὐτοῦ στιγματίας, καὶ πολλὰ ἄλλα
 κατειπὼν αὐτοῦ ἐπιλέγει ταῦτα· ‘ἀλλὰ γάρ, ὦ ἄνδρες
 δικασταί, οὐκ εἰς ἐμὲ μόνον τοιοῦτός
 ἐστιν, ἀλλὰ καὶ εἰς τοὺς ἄλλους ἅπαντας τοὺς αὐτῷ
 κεχρημένους. οὐχ οἱ μὲν κάπηλοι οἱ ἐγγὺς οἰκοῦντες, παρ’ ὧν
 προδόσεις λαμβάνων οὐκ ἀποδίδωσι, δικάζονται αὐτῷ
 συγκλείσαντες τὰ καπηλεῖα, οἱ δὲ γείτονες οὕτως ὑπ’ αὐτοῦ
 δεινὰ πάσχουσιν ὥστ’ ἐκλιπόντες τὰς αὑτῶν οἰκίας ἑτέρας
 πόρρω μισθοῦνται; ὅσους δ’ ἐράνους συνείλεκται, τὰς μὲν
 ὑπολοίπους φορὰς .... οὐ κατατίθησιν, ἀλλὰ περὶ τοῦτον τὸν
 κάπηλον ὡς περὶ στήλην διαφθείρονται. τοσοῦτοι δὲ ἐπὶ τὴν
 οἰκίαν ἅμα τῇ ἡμέρᾳ ἀπαιτήσοντες τὰ ὀφειλόμενα ἔρχονται
 ὥστε οἴεσθαι τοὺς παριόντας ἐπ’ ἐκφορὰν αὐτοὺς ἥκειν τούτου
 τεθνεῶτος. οὕτω δ’ οἱ ἐν τῷ Πειραιεῖ διάκεινται ὥστε πολὺ
 ἀσφαλέστερον εἶναι δοκεῖν εἰς τὸν Ἀδρίαν πλεῖν ἢ τούτῳ
 συμβάλλειν. πολὺ γὰρ μᾶλλον ἃ ἂν δανείσηται αὑτοῦ νομίζει
 εἶναι ἢ ἃ ὁ πατὴρ αὐτῷ κατέλιπεν. ἀλλὰ γὰρ οὐ τὴν οὐσίαν
 κέκτηται Ἑρμαίου τοῦ μυροπώλου, τὴν γυναῖκα διαφθείρας
 ἑβδομήκοντα ἔτη γεγονυῖαν; ἧς ἐρᾶν προσποιησάμενος οὕτω
 διέθηκεν ὥστε τὸν μὲν ἄνδρα αὐτῆς καὶ τοὺς υἱοὺς πτωχοὺς
 ἐποίησεν, αὑτὸν δὲ ἀντὶ καπήλου μυροπώλην ἀπέδειξεν· οὕτως
 ἐρωτικῶς τὸ κόριον μετεχειρίζετο τῆς ἡλικίας αὐτῆς
 ἀπολαύων, ἧς ῥᾷον τοὺς ὀδόντας ἀριθμῆσαι ὅσου ἐλάττους
 ἦσαν ἢ τῆς χειρὸς τοὺς δακτύλους. καί μοι ἀνάβητε
 τούτων μάρτυρες. — ὁ μὲν οὖν βίος τοῦ σοφιστοῦ τοιοῦτος.’ ὁ μὲν οὖν Λυσίας, ὦ Κύνουλκε, οὕτως.
 ἐγὼ δὲ κατὰ τὸν Ἀρίσταρχον τὸν τραγικὸν ποιητήν ( fr.
 4 N ) 
 τάδ’ οὐχ ὑπάρχων, ἀλλὰ τιμωρούμενος, 
 καταπαύσω τὸν πρὸς σὲ καὶ τοὺς ἄλλους κύνας
 ἐνταῦθα λόγον.’

Τὸν Διόνυσον, ἑταῖρε Τιμόκρατες, μαινόμενον οἱ πολλοὶ
 λέγουσιν ἀπὸ τοῦ τοὺς πλείονας ἀκράτου σπῶντας θορυβώδεις
 γίνεσθαι· 
 Od. 22.293 
 
 οἶνός σε τρώει μελιηδής, ὅς τε καὶ ἄλλους 
 βλάπτει, ὃς ἄν μιν χανδὸν ἕλῃ μηδ’ αἴσιμα
 πίνῃ. 
 οἶνος καὶ κένταυρον ἀγακλυτὸν Εὐρυτίωνα 
 ὤλεσ’ ἐνὶ μεγάρῳ μεγαθύμου Πειριθόοιο, 
 ἐς Λαπίθας ἐλθόνθ᾽. ὃ δ’ ἐπεὶ φρένας ἄασεν
 οἴνῳ, 
 μαινόμενος κάκ’ ἔρεξε δόμοις ἐνὶ Πειριθόοιο. 
 
 ‘κατιόντος γοῦν τοῦ οἴνου ἐς τὸ σῶμα, ὥς φησιν
 Ἡρόδοτος ( I 212 ), ἐπαναπλέει κακὰ ἔπεα’ καὶ
 μαινόμενα. Κλέαρχός τε ὁ κωμῳδιοποιὸς ἐν Κορινθίοις φησίν
 ( II 409 K )· 
 εἰ τοῖς μεθυσκομένοις ἑκάστης ἡμέρας 
 ἀλγεῖν συνέβαινε τὴν κεφαλὴν πρὸ τοῦ πιεῖν 
 τὸν ἄκρατον ἡμῶν, οὐδὲ εἷς ἔπινεν ἄν. 
 
 νῦν δὲ πρότερόν γε τοῦ πόνου τὴν ἡδονὴν 
 προλαμβάνοντες ὑστεροῦμεν τἀγαθοῦ. 
 Ξενοφῶντος δὲ τὸν Ἀγησίλαον ( V 1 )...
 ‘μέθης μὲν ἀπέχεσθαι ὁμοίως ᾤετο χρῆναι καὶ μανίας, σίτων
 δὲ ὑπερκαίρων ὁμοίως καὶ ἀργίας.’ ἀλλ’ οὐχ ἡμεῖς γε οὔτε
 τῶν πλεῖον πινόντων ὄντες οὔτε τῶν ἐξοίνων
 γινομένων πληθούσης ἀγορᾶς ἐπὶ τὰ μουσικὰ ταῦτα ἐρχόμεθα
 συμπόσια. καὶ γὰρ ὁ φιλεπιτιμητὴς Οὐλπιανὸς πάλιν τινὸς
 ἐπείληπτο εἰπόντος ‘ἔξοινος οὔκ εἰμι’, λέγων ‘ὁ δ’ ἔξοινος
 ποῦ;’ καὶ ὃς ‘παρ’ Ἀλέξιδι ἐν Εἰσοικιζομένῳ ( II 318
 K )· 
 ἔξοινος ἐποίει ταῦτά γε’ 
 ἔφη.

‘ἐπεὶ δὲ ἑκάστης ἡμέρας μετὰ τοὺς παρ’ ἡμῶν 
 καινοὺς αἰεὶ λεγομένους λόγους καὶ ἀκροάματα
 ἑκάστοτε διάφορα ἐπεισάγει ὁ λαμπρὸς ἡμῶν ἑστιάτωρ
 Λαρήνσιος ἔτι τε καὶ γελωτοποιούς, φέρε λέγωμέν τι καὶ
 ἡμεῖς περὶ τούτων. καίτοι γε οἶδα καὶ Ἀνάχαρσιν τὸν Σκύθην
 ἐν συμποσίῳ γελωτοποιῶν εἰσαχθέντων ἀγέλαστον διαμείναντα,
 πιθήκου δ’ ἐπεισαχθέντος γελάσαντα φάναι, ὡς οὗτος μὲν
 φύσει γελοῖός ἐστιν, ὁ δ’ ἄνθρωπος ἐπιτηδεύσει. καὶ
 Εὐριπίδης δὲ ἐν τῇ Δεσμώτιδι Μελανίππῃ ἔφη ( fr. 492
 N )· 
 ἀνδρῶν δὲ πολλοὶ τοῦ γέλωτος εἵνεκα 
 ἀσκοῦσι χάριτας κερτόμους. ἐγὼ δέ πως 
 μισῶ γελοίους, οἵτινες τήτῃ σοφῶν 
 
 ἀχάλιν’ ἔχουσι στόματα· κἀς ἀνδρῶν μὲν οὐ 
 τελοῦσιν ἀριθμόν, ἐν γέλωτι δ’ εὐπρεπεῖς 
 οἰκοῦσιν οἴκους καὶ τὰ ναυστολούμενα 
 ἔσω δόμων σῴζουσι. 
 ‘Παρμενίσκος δὲ ὁ Μεταποντῖνος, ὥς φησιν Σῆμος ἐν
 εʹ Δηλιάδος ( FHG IV 493 ), καὶ
 γένει καὶ πλούτῳ πρωτεύων εἰς Τροφωνίου καταβὰς καὶ ἀνελθὼν
 οὐκ ἔτι γελᾶν ἐδύνατο. καὶ χρηστηριαζομένῳ περὶ τούτου ἡ
 Πυθία ἔφη· 
 εἴρῃ μ’ ἀμφὶ γέλωτος, ἀμείλιχε, μειλιχίοιο· 
 δώσει σοι μήτηρ οἴκοι· τὴν ἔξοχα τῖε. 
 ἐλπίζων δ’ ἂν ἐπανέλθῃ εἰς τὴν πατρίδα γελάσειν,
 ὡς οὐδὲν ἦν πλέον, οἰόμενος ἐξηπατῆσθαι ἔρχεταί ποτε κατὰ
 τύχην εἰς Δῆλον· καὶ πάντα τὰ κατὰ τὴν νῆσον θαυμάζων ἦλθεν
 καὶ εἰς τὸ Λητῷον, νομίζων τῆς Ἀπόλλωνος μητρὸς ἄγαλμα τι
 θεωρήσειν ἀξιόλογον· ἰδὼν δ’ αὐτὸ ξύλον ὂν ἄμορφον
 παραδόξως ἐγέλασεν. καὶ τὸν τοῦ θεοῦ χρησμὸν συμβάλλων καὶ
 τῆς ἀρρωστίας ἀπαλλαγεὶς μεγαλωστὶ τὴν θεὸν ἐτίμησεν.’

Ἀναξανδρίδης δ’ ἐν Γεροντομανίᾳ καὶ εὑρετὰς τῶν γελοίων
 φησὶ γενέσθαι Ῥαδάμανθυν καὶ Παλαμήδην, λέγων οὕτως
 ( II 139 K )· 
 καίτοι πολλοί γε πονοῦμεν. 
 τὸ δ’ ἀσύμβολον εὗρε γελοῖα λέγειν Ῥαδάμανθυς 
 καὶ Παλαμήδης. 
 γελωτοποιῶν δὲ μέμνηται Ξενοφῶν ἐν τῷ Συμποσίῳ Φιλίππου μέν, περὶ οὗ καὶ οὑτωσὶ λέγει
 ( I 11 )· ‘Φίλιππος δ’ ὁ γελωτοποιὸς κρούσας
 τὴν θύραν εἶπε τῷ ὑπακούσαντι εἰσαγγεῖλαι ὅστις τε εἴη καὶ
 διότι κατάγεσθαι βούλεται· συνεσκευασμένος δὲ ἔφη παρεῖναι
 πάντα τἀπιτήδεια ὥστε δειπνεῖν τἀλλότρια. καὶ τὸν παῖδα δ᾽
 ἔφη πάνυ πιέζεσθαι διά τε τὸ φέρειν μηδὲν καὶ διὰ τὸ
 ἀνάριστον εἶναι.’ Ἱππόλοχος δ’ ὁ Μακεδὼν ἐν τῇ πρὸς Λυγκέα
 Ἐπιστολῇ γελωτοποιῶν μέμνηται Μανδρογένους καὶ Στράτωνος
 τοῦ Ἀττικοῦ. πλῆθος δ’ ἦν Ἀθήνησι τῆς σοφίας ταύτης. ἐν
 γοῦν τῷ Διομέων Ἡρακλείῳ συνελέγοντο ξʹ ὄντες
 τὸν ἀριθμὸν καὶ ἐν τῇ πόλει διωνομάζοντο ὡς ‘οἱ
 ξʹ τοῦτ’ εἶπον’ καὶ ‘ἀπὸ τῶν ξʹ 
 ἔρχομαι.’ ἐν δὲ τούτοις ἦσαν Καλλιμέδων τε ὁ Κάραβος καὶ
 Δεινίας, ἔτι τε Μνασιγείτων καὶ Μέναιχμος, ὥς φησι
 Τηλεφάνης ἐν τῷ περὶ τοῦ Ἄστεος ( FHG IV 507 ).
 τοσαύτη δ’ αὐτῶν δόξα τῆς ῥᾳθυμίας ἐγένετο ὡς καὶ Φίλιππον
 ἀκούσαντα τὸν Μακεδόνα πέμψαι αὐτοῖς τάλαντον, ἵν᾽
 ἐκγραφόμενοι τὰ γελοῖα πέμπωσιν αὐτῷ. ὅτι δὲ ἦν περὶ τὰ
 γελοῖα ἐσπουδακὼς ὁ βασιλεὺς οὗτος μαρτυρεῖ Δημοσθένης ὁ
 ῥήτωρ ἐν τοῖς Φιλιππικοῖς ( Olynth. 2, 19 ).
 φιλόγελως δὲ ἦν καὶ Δημήτριος ὁ Πολιορκητής, ὥς φησι
 Φύλαρχος ἐν τῇ Ϛʹ τῶν Ἱστοριῶν ( FHG I
 335 ), ὅς γε καὶ τὴν Λυσιμάχου αὐλὴν κωμικῆς
 σκηνῆς οὐδὲν διαφέρειν ἔλεγεν· ἐξιέναι γὰρ ἀπ’ αὐτῆς πάντας
 δισυλλάβους· τόν τε Βῖθυν χλευάζων καὶ τὸν Πάριν, μεγίστους
 ὄντας παρὰ τῷ Λυσιμάχῳ, καί τινας
 ἑτέρους τῶν φίλων· παρὰ δ’ αὑτοῦ Πευκέστας καὶ Μενελάους,
 ἔτι δὲ Ὀξυθέμιδας. ταῦτα δ’ ἀκούων ὁ Λυσίμαχος ‘ἐγὼ τοίνυν,
 ἔφη, πόρνην ἐκ τραγικῆς σκηνῆς οὐχ ἑώρακα ἐξιοῦσαν,’ τὴν
 αὐλητρίδα Λάμιαν λέγων. ἀπαγγελθέντος δὲ καὶ τούτου πάλιν
 ὑπολαβὼν ὁ Δημήτριος ἔφη· ‘ἀλλ’ ἡ παρ’ ἐμοὶ πόρνη
 σωφρονέστερον τῆς παρ’ ἐκείνῳ Πηνελόπης ζῇ.’

ὅτι δὲ καὶ Σύλλας ὁ Ῥωμαίων στρατηγὸς φιλόγελως ἦν
 προείρηται ( VI 261 c ). Λεύκιος δὲ Ἀνίκιος, καὶ
 αὐτὸς Ῥωμαίων στρατηγήσας, Ἰλλυριοὺς καταπολεμήσας καὶ
 αἰχμάλωτον ἀγαγὼν Γένθιον τὸν τῶν Ἰλλυριῶν βασιλέα σὺν τοῖς
 τέκνοις, ἀγῶνας ἐπιτελῶν τοὺς ἐπινικίους ἐν τῇ Ῥώμῃ παντὸς
 γέλωτος ἄξια πράγματα ἐποίησεν, ὡς Πολύβιος ἱστορεῖ ἐν τῇ
 τριακοστῇ ( c. 14 Hu ). ‘μεταπεμψάμενος γὰρ τοὺς
 ἐκ τῆς Ἑλλάδος ἐπιφανεστάτους τεχνίτας καὶ σκηνὴν
 κατασκευάσας μεγίστην ἐν τῷ κίρκῳ πρώτους εἰσῆγεν αὐλητὰς
 ἅμα πάντας. οὗτοι δ’ ἦσαν Θεόδωρος ὁ Βοιώτιος, Θεόπομπος,
 Ἕρμιππος, ὁ Λυσίμαχος, οἵτινες ἐπιφανέστατοι
 ἦσαν. τούτους οὖν στήσας ἐπὶ τὸ προσκήνιον μετὰ τοῦ χοροῦ
 αὐλεῖν ἐκέλευσεν ἅμα πάντας. τῶν δὲ διαπορευομένων τὰς
 κρούσεις μετὰ τῆς ἁρμοζούσης κινήσεως προσπέμψας οὐκ ἔφη
 καλῶς αὐτοὺς αὐλεῖν, ἀλλ’ ἀγωνίζεσθαι μᾶλλον ἐκέλευσεν. τῶν
 δὲ διαπορούντων ὑπέδειξέν τις τῶν
 ῥαβδούχων, ἐπιστρέψαντας ἐπαγαγεῖν ἐπ’ αὐτοὺς καὶ ποιεῖν
 ὡσανεὶ μάχην. ταχὺ δὲ συννοήσαντες οἱ αὐληταὶ καὶ λαβόντες
 ... οἰκείαν ταῖς ἑαυτῶν ἀσελγείαις μεγάλην ἐποίησαν
 σύγχυσιν. συνεπιστρέψαντες δὲ τοὺς μέσους χοροὺς πρὸς τοὺς
 ἄκρους οἱ μὲν αὐληταὶ φυσῶντες ἀδιανόητα καὶ διαφέροντες
 τοὺς αὐλοὺς ἐπῆγον ἀνὰ μέρος ἐπ’ ἀλλήλους, ἅμα δὲ τούτοις
 ἐπικτυποῦντες οἱ χοροὶ καὶ συνεπισείοντες τὴν σκευὴν
 ἐπεφέροντο τοῖς ἐναντίοις καὶ πάλιν ἀνεχώρουν ἐκ μεταβολῆς.
 ὡς δὲ καὶ περιζωσάμενός τις τῶν χορευτῶν ἐκ τοῦ καιροῦ
 στραφεὶς ἦρε τὰς χεῖρας ἀπὸ πυγμῆς πρὸς τὸν ἐπιφερόμενον
 αὐλητήν, τότ’ ἤδη κρότος ἐξαίσιος ἐγένετο καὶ κραυγὴ τῶν
 θεωμένων. ἔτι δὲ τούτων ἐκ παρατάξεως ἀγωνιζομένων ὀρχησταὶ
 δύο εἰσήγοντο μετὰ συμφωνίας εἰς τὴν ὀρχήστραν, καὶ πύκται
 τέσσαρες ἀνέβησαν ἐπὶ τὴν σκηνὴν μετὰ σαλπιγκτῶν καὶ
 βυκανιστῶν. ὁμοῦ δὲ τούτων πάντων ἀγωνιζομένων ἄλεκτον ἦν
 τὸ συμβαῖνον. περὶ δὲ τῶν τραγῳδῶν, φησὶν ὁ Πολύβιος, ὅ τι
 ἂν ἐπιβάλωμαι λέγειν, δόξω τισὶν διαχλευάζειν."

ταῦτα τοῦ Οὐλπιανοῦ διεξελθόντος καὶ πάντων ἀνακακχασάντων
 ἐπὶ ταῖς Ἀνικίοις ταύταις θέαις ἐγένοντό τινες λόγοι καὶ
 περὶ τῶν καλουμένων πλάνων· καὶ ἐζητεῖτο εἰ μνήμη τις καὶ
 περὶ τούτων ἐγένετο παρὰ τοῖς παλαιοτέροις· περὶ γὰρ
 θαυματοποιῶν ἤδη προειρήκαμεν ( I
 p. 20 ). καὶ ὁ Μάγνος ἔφη· ‘Διονύσιος μὲν ὁ
 Σινωπεὺς ὁ τῆς κωμῳδίας ποιητὴς ἐν τῷ ἐπιγραφομένῳ Ὁμώνυμοι
 μνημονεύει Κηφισοδώρου τοῦ πλάνου διὰ τούτων ( II 426
 K )· 
 Κηφισόδωρόν φασιν ἐπικαλούμενον 
 Πλάνον τιν’ ἐν Ἀθήναις γενέσθαι, τὴν σχολὴν 
 εἰς τοῦτο τὸ μέρος τοῦ βίου καταχρώμενον. 
 τοῦτον ἐντυχόντα πρὸς τὸ σιμὸν ἀνατρέχειν, 
 ἢ συγκαθεῖναι τηπι τῇ βακτηρίᾳ. 
 μνημονεύει δ’ αὐτοῦ καὶ Νικόστρατος ἐν Σύρῳ
 ( II 226 K )· 
 Κηφισόδωρον οὐ κακῶς μὰ τὸν Δία 
 τὸν πλάνον φασὶ στενωπὸν εἰς μέσον στῆσαί τινας 
 ἀγκαλίδας ἔχοντας, ὥστε μὴ παρελθεῖν μηδένα. 
 Πανταλέοντος δὲ μνημονεύει Θεόγνητος ἐν
 Φιλοδεσπότῳ ( III 365 K )· 
 ὁ Πανταλέων μὲν αὐτὸς αὐτοὺς τοὺς ξένους 
 τούς τ’ ἀγνοοῦντας αὐτὸν ἐπλάνα, καὶ σχεδὸν 
 ἀπεκραιπάλα τὰ πλεῖστα, τοῦ γελάσαι χάριν 
 ἰδίαν τιν’ αὑτῷ θέμενος ἀδολεσχίαν. 
 καὶ Χρύσιππος δ’ ὁ φιλόσοφος ἐν εʹ περὶ
 τοῦ Καλοῦ καὶ τῆς Ἡδονῆς περὶ τοῦ Πανταλέοντος τάδε γράφει·
 ‘ὁ δὲ πλάνος Πανταλέων τελευτᾶν μέλλων ἑκάτερον τῶν υἱῶν
 κατ’ ἰδίαν ἐξηπάτησε, φήσας μόνῳ αὐτῷ λέγειν ὅπου κατωρύχοι
 τὸ χρυσίον· ὥστε μάτην ὕστερον κοινῇ σκάπτοντας αἰσθέσθαι
 ἐξηπατημένους."

οὐκ ἠπόρει δ’ ἡμῶν τὸ συμπόσιον οὐδὲ τῶν φιλοσκωπτούντων.
 περὶ δὲ τοιούτου τινὸς πάλιν ὁ Χρύσιππος
 ἐν τῷ αὐτῷ γράφει· ‘φιλοσκώπτης τις μέλλων ὑπὸ τοῦ δημίου
 σφάττεσθαι ἔτι ἕν τι ἔφη θέλειν ὥσπερ τὸ κύκνειον ᾄσας
 ἀποθανεῖν. ἐπιτρέψαντος δ’ ἐκείνου ἔσκωψεν.’ ὑπὸ δὴ τῶν
 τοιούτων πολλάκις ὁ Μυρτίλος σκωφθέντα καὶ ἀγανακτήσαντα
 εἶπεν καλῶς Λυσίμαχον τὸν βασιλέα πεποιηκέναι. ‘Τελέσφορον
 γὰρ ἕνα τῶν ὑπάρχων αὐτοῦ, ἐπειδὴ ἔσκωψέ ποτε ἐν συμποσίῳ
 τὴν Ἀρσινόην (γυνὴ δ’ ἦν τοῦ Λυσιμάχου) ὡς ἐμετικὴν οὖσαν,
 εἰπών 
 κακῶν κατάρχεις τήνδ’ ἐμοῦσαν εἰσάγων. 
 ὁ Λυσίμαχος ἀκούσας ἐμβληθῆναι αὐτὸν ἐκέλευσεν εἰς
 γαλεάγραν καὶ δίκην θηρίου περιφερόμενον καὶ τρεφόμενον,
 κολαζόμενον οὕτως ἐποίησεν ἀποθανεῖν. σὺ δέ, ὦ Οὐλπιανέ, εἰ
 τὴν γαλεάγραν ζητεῖς, ἔχεις παρ’ Ὑπερείδῃ τῷ ῥήτορι
 ( fr. 37 Bl )· ὅπου δέ, σὺ ζήτει. καὶ Ταχὼς
 δ’ ὁ Αἰγυπτίων βασιλεὺς Ἀγησίλαον σκώψας τὸν Λακεδαιμονίων
 βασιλέα, ὅτ’ ἦλθεν αὐτῷ συμμαχήσων, (ἦν γὰρ βραχὺς τὸ σῶμα)
 ἰδιώτης ἐγένετο, ἀποστάντος ἐκείνου τῆς συμμαχίας. τὸ δὲ
 σκῶμμα τοῦτ’ ἦν· 
 ὤδινεν ὄρος, Ζεὺς δ’ ἐφοβεῖτο, τὸ δ’ ἔτεκεν μῦν. 
 ὅπερ ἀκούσας ὁ Ἀγησίλαος καὶ ὀργισθεὶς ἔφη
 ‘φανήσομαί σοί ποτε καὶ λέων.’ ὕστερον γὰρ ἀφισταμένων τῶν
 Αἰγυπτίων, ὥς φησι Θεόπομπος ( FHG I 297 ) καὶ
 Λυκέας ὁ Ναυκρατίτης ( ib. IV 441 ) ἐν τοῖς
 Αἰγυπτιακοῖς, οὐδὲν αὐτῷ συμπράξας ἐποίησεν ἐκπεσόντα τῆς
 ἀρχῆς φυγεῖν εἰς Πέρσας.’

πολλῶν οὖν πολλάκις ὄντων τῶν ἀκροαμάτων 
 καὶ τῶν αὐτῶν οὐκ αἰεί, ἐπειδὴ πολλοὶ περὶ αὐτῶν
 ἐγίνοντο λόγοι, τὰ ὀνόματα τῶν εἰπόντων παραλιπὼν τῶν
 πραγμάτων μνησθήσομαι. περὶ μὲν γὰρ αὐλῶν ὃ μέν τις ἔφη τὸν
 Μελανιππίδην καλῶς ἐν τῷ Μαρσύᾳ διασύροντα τὴν αὐλητικὴν
 εἰρηκέναι περὶ τῆς Ἀθηνᾶς ( fr. 2 B )· 
 ἁ μὲν Ἀθάνα 
 τὤργαν’ ἔρριψέν θ’ ἱερᾶς ἀπὸ χειρὸς 
 εἶπέ τ’ ‘ἔρρετ’ αἴσχεα, σώματι λύμα, 
 ἐμὲ δ’ ἐγὼ κακότατι δίδωμι. 
 πρὸς ὃν ἀντιλέγων ἄλλος ἔφη· ‘ἀλλ’ ὅ γε
 Σελινούντιος Τελέστης τῷ Μελανιππίδῃ ἀντικορυσσόμενος ἐν
 Ἀργοῖ ἔφη — ὁ δὲ λόγος ἐστὶ περὶ τῆς Ἀθηνᾶσ — ( fr. 1
 B )· 
 ὃν σοφὸν σοφὰν λαβοῦσαν οὐκ ἐπέλπομαι νόῳ δρυμοῖς
 ὀρείοις ὄργανον 
 δίαν Ἀθάναν δυσόφθαλμον αἶσχος ἐκφοβηθεῖσαν 
 αὖθις ἐκ χερῶν βαλεῖν, 
 νυμφαγενεῖ χειροκτύπῳ φηρὶ Μαρσύᾳ κλέος. 
 τί γάρ νιν εὐηράτοιο κάλλεος ὀξὺς ἔρως ἔτειρεν, 
 ᾇ παρθενίαν ἄγαμον καὶ ἄπαιδ’ ἀπένειμε Κλωθώ; 
 ὡς οὐκ ἂν εὐλαβηθείσης τὴν αἰσχρότητα τοῦ εἴδους
 διὰ τὴν παρθενίαν. ἑξῆς τέ φησι· 
 
 ἀλλὰ μάταν ἀχόρευτος 
 ἅδε ματαιολόγων φάμα προσέπταθ’ Ἑλλάδα μουσοπόλων
 σοφᾶς ἐπίφθονον βροτοῖς τέχνας ὄνειδος. 
 μετὰ ταῦτα δὲ ἐγκωμιάζων τὴν αὐλητικὴν λέγει·
 
 ἃν συνεριθοτάτον Βρομίῳ παρέδωκε, σεμνᾶς 
 δαίμονος ἀερόεν πνεῦμ’ αἰολοπτερύγων σὺν ἀγλαᾶν 
 ὠκύτατι χειρῶν. 
 κομψῶς δὲ κἀν τῷ Ἀσκληπιῷ ὁ Τελέστης ἐδήλωσε τὴν
 τῶν αὐλῶν χρείαν ἐν τούτοις ( fr. 2 )· 
 ἢ Φρύγα καλλιπνόων αὐλῶν ἱερῶν βασιλῆα, 
 Λυδὸν ὃς ἥρμοσε πρῶτος 
 Δωρίδος ἀντίπαλον μούσης νόμον, αἰολον ὀρφναι 
 πνεύματος εὔπτερον αὔραν ἀμφιπλέκων καλάμοις.

Πρατίνας δὲ ὁ Φλιάσιος αὐλητῶν καὶ χορευτῶν μισθοφόρων
 κατεχόντων τὰς ὀρχήστρας ἀγανακτεῖν τινας ἐπὶ τῷ τοὺς
 αὐλητὰς μὴ συναυλεῖν τοῖς χοροῖς, καθάπερ ἦν πάτριον, ἀλλὰ
 τοὺς χοροὺς συνᾴδειν τοῖς αὐληταῖς· ὃν οὖν εἶχεν κατὰ τῶν
 ταῦτα ποιούντων θυμὸν ὁ Πρατίνας ἐμφανίζει διὰ τοῦδε τοῦ
 Ὑπορχήματος ( fr. 1 B )· 
 τίς ὁ θόρυβος ὅδε; τί τάδε τὰ χορεύματα; τίς
 ὕβρις 
 ἔμολεν ἐπὶ 
 Διονυσιάδα πολυπάταγα θυμέλαν; ἐμὸς ἐμὸς ὁ Βρόμιος·
 
 
 ἐμὲ δεῖ κελαδεῖν, ἐμὲ δεῖ παταγεῖν ἀν’ ὄρεα
 σύμενον 
 μετὰ Ναιάδων 
 οἷά τε κύκνον ἄγοντα ποικιλόπτερον μέλος. 
 τὰν ἀοιδὰν κατέστασε Πιερὶς βασίλειαν· ὁ δ’ αὐλὸς 
 ὕστερον χορευέτω, καὶ γάρ ἐσθ’ ὑπηρέτας. 
 κώμοις μόνον θυραμάχοις τε πυγμαχίαισι νέων θέλοι 
 παροίνων 
 ἔμμεναι στρατηλάτας. 
 παῖε τὸν φρυνίου ποικίλου πνοὰν ἔχοντα, 
 φλέγε τὸν ὀλεσισιαλοκάλαμον, λαλοβαρύοπα ..
 μελορυθμοβάταν 
 θῶπα τρυπάνῳ δέμας πεπλασμένον. 
 ἢν ἰδού· ἅδε σοι δεξιὰ καὶ ποδὸς διαρριφά,
 θριαμβοδιθύραμβε, 
 κισσόχαιτ’ ἄναξ, ἄκουε τὰν ἐμὰν Δώριον χορείαν.

περὶ δὲ τῆς αὐλῶν πρὸς λύραν κοινωνίας, ἐπεὶ πολλάκις καὶ
 αὐτὴ ἡμᾶς ‘ἡ συναυλία ἔθελγεν’, Ἔφιππος ἐν Ἐμπολῇ φησιν
 ( II 254 )· 
 κοινωνεῖ γὰρ, ὦ μειρακίδιον, 
 ἡ ᾽ν τοῖσιν αὐλοῖς μουσικὴ κἀν τῇ λύρᾳ 
 τοῖς ἡμετέροισι παιγνίοις. ὅταν γὰρ εὖ 
 συναρμόσωσι τοῖς συνοῦσι τὸν τρόπον, 
 τόθ’ ἡ μεγίστη τέρψις ἐξευρίσκεται. 
 
 τὴν δὲ συναυλίαν τί ποτ’ ἐστὶν ἐμφανίζει. Σῆμος ὁ
 Δήλιος ἐν εʹ Δηλιάδος γράφων οὕτως ( FHG IV
 494 )· ‘ἀγνοουμένης δὲ παρὰ πολλοῖς τῆς συναυλίας,
 λεκτέον. ἦν τις ἀγὼν συμφωνίας ἀμοιβαῖος αὐλοῦ καὶ ῥυθμοῦ,
 χωρὶς λόγου τοῦ προσμελῳδοῦντος.’ ἀστείως δὲ
 αὐτὴν Ἀντιφάνης φανερὰν ποιεῖ ἐν τῷ Αὐλητῇ λέγων ( II
 29 K )· 
 ποίαν, φράσον γάρ, ηδε τὴν συναυλίαν 
 ταύτην ἐπίσταται γὰρ ἀλλ’ ηὔλουν ἔτι 
 μαθόντες ὥστε τοὺς αὐλοὺς σύ τε 
 αυτητελετηψεθειθαμεν συντυγχάνεις 
 αὐλῶν πέραινε. δέξεται δὲ τἄλλα σοι 
 ἡδύ τι κοινόν ἐστιν οὗ χωρὶς πάλιν 
 συννεύματ᾽, οὐ προβλήμαθοις σημαίνεται 
 ἕκαστα. 
 ‘Λίβυν δὲ τὸν αὐλὸν προσαγορεύουσιν οἱ ποιηταί,’
 φησὶ Δοῦρις ἐν βʹ τῶν περὶ Ἀγαθοκλέα ( FHG
 II 478 ), ‘ἐπειδὴ Σειρίτης δοκεῖ πρῶτος εὑρεῖν τὴν
 αὐλητικήν, Λίβυς ὢν τῶν Νομάδων, ὃς καὶ κατηύλησεν τὰ
 μητρῷα πρῶτος.’ ‘αὐλήσεων δ’ εἰσὶν ὀνομασίαι, ὥς φησι
 Τρύφων ἐν δευτέρῳ Ὀνομασιῶν ( fr. 109 V ), αἵδε·
 κῶμος, βουκολισμός, γίγγρας, τετράκωμος, ἐπίφαλλος,
 χορεῖος, καλλίνικος, πολεμικόν, ἡδύκωμος, σικιννοτύρβη,
 θυροκοπικόν (τὸ δ’ αὐτὸ καὶ κρουσίθυρον), κνισμός, μόθων.
 ταῦτα δὲ πάντα μετ’ ὀρχήσεως ηὐλεῖτο.’

καὶ ᾠδῆς δὲ ὀνομασίας καταλέγει ὁ
 Τρύφων τάσδε ( fr. 113 )· ‘ἱμαῖος ἡ ἐπιμύλιος
 καλουμένη, ἣν παρὰ τοὺς ἀλέτους ᾖδον, ἴσως ἀπὸ τῆς
 ἱμαλίδος. ἱμαλὶς δ’ ἐστὶν παρὰ Δωριεῦσιν ὁ νόστος καὶ τὰ
 ἐπίμετρα τῶν ἀλεύρων. ἡ δὲ τῶν ἱστουργῶν ᾠδὴ αἴλινος, ὡς
 Ἐπίχαρμος ἐν Ἀταλάνταις ἱστορεῖ ( p. 294 L ). ἡ
 δὲ τῶν ταλασιουργῶν ἴουλος.’ Σῆμος δ’ ὁ Δήλιος ἐν τῷ περὶ
 Παιάνων φησί ( FHG IV 495 )· ‘τὰ δράγματα τῶν
 κριθῶν αὐτὰ καθ’ αὑτὰ προσηγόρευον ἀμάλας· συναθροισθέντα
 δὲ καὶ ἐκ πολλῶν μίαν γενόμενα δέσμην οὔλους καὶ ἰούλους·
 καὶ τὴν Δήμητρα ὁτὲ μὲν Χλόην, ὁτὲ δὲ Ἰουλώ. ἀπὸ τῶν οὖν
 τῆς Δήμητρος εὑρημάτων τούς τε καρποὺς καὶ τοὺς ὕμνους τοὺς
 εἰς τὴν θεὸν οὔλους καλοῦσι καὶ ἰούλους.’ δημήτρουλοι καὶ
 καλλίουλοι. καὶ 
 πλεῖστον οὖλον οὖλον ἵει, ἴουλον ἵει ( c. pop. 1
 B ) 
 ἄλλοι δέ φασιν ἐριουργῶν εἶναι τὴν ᾠδήν. αἱ δὲ τῶν
 τιτθευουσῶν ᾠδαὶ καταβαυκαλήσεις ὀνομάζονται. ἦν δὲ καὶ ἐπὶ
 ταῖς ἐώραις τις ἐπ’ Ἠριγόνῃ, ἣν καὶ ἀλῆτιν λέγουσιν, ᾠδή.
 Ἀριστοτέλης γοῦν ἐν τῇ Κολοφωνίων Πολιτείᾳ φησίν ( fr.
 467 R )· ‘ἀπέθανεν δὲ καὶ αὐτὸς ὁ Θεόδωρος ὕστερον
 βιαίῳ θανάτῳ. λέγεται δὲ γενέσθαι τρυφῶν τις, ὡς ἐκ τῆς
 ποιήσεως δῆλόν ἐστιν. ἔτι γὰρ καὶ νῦν αἱ γυναῖκες ᾄδουσιν
 αὐτοῦ μέλη περὶ τὰς ἐώρας.’ ἡ δὲ τῶν θεριστῶν ᾠδὴ Λιτυέρσης
 καλεῖται. καὶ τῶν μισθωτῶν δέ τις ἦν
 ᾠδὴ τῶν ἐς τοὺς ἀγροὺς φοιτώντων, ὡς Τηλεκλείδης φησὶν ἐν
 Ἀμφικτύοσιν ( I 212 K )· καὶ βαλανέων ἄλλαι, ὡς
 Κράτης ἐν Τόλμαις ( ibid. 141 )· καὶ τῶν
 πτισσουσῶν ἄλλη τις, ὡς Ἀριστοφάνης ἐν Θεσμοφοριαζούσαις
 ( ib. 481 ) καὶ Νικοχάρης ἐν Ἡρακλεῖ Χορηγῷ
 ( ib. 771 ). ἦν δὲ καὶ τοῖς ἡγουμένοις τῶν
 βοσκημάτων ὁ βουκολιασμὸς καλούμενος. Δίομος δ’ ἦν βουκόλος
 Σικελιώτης ὁ πρῶτος εὑρὼν τὸ εἶδος· μνημονεύει δ’ αὐτοῦ
 Ἐπίχαρμος ἐν Ἁλκυόνι ( p. 220 L ) καὶ ἐν Ὀδυσσεῖ
 Ναυαγῷ ( p. 248 ). ἡ δ’ ἐπὶ τοῖς θανάτοις καὶ
 λύπαις ᾠδὴ ὀλοφυρμὸς καλεῖται. αἱ δὲ ἴουλοι καλούμεναι ᾠδαὶ
 Δήμητρι καὶ Φερσεφόνῃ πρέπουσι. ἡ δὲ εἰς Ἀπόλλωνα ᾠδὴ
 φιληλιάς, ὡς Τελέσιλλα παρίστησιν ( fr. 2 B )·
 οὔπιγγοι δὲ αἱ εἰς Ἄρτεμιν. ᾔδοντο δὲ Ἀθήνησι καὶ οἱ
 Χαρώνδου νόμοι παρ’ οἶνον, ὡς Ἕρμιππός φησιν ἐν ἕκτῳ περὶ
 Νομοθετῶν ( FHG III 37 ). Ἀριστοφάνης δ’ ἐν
 Ἀττικαῖς φησιν Λέξεσιν ( p. 184 N )· ‘ἱμαῖος ᾠδὴ
 μυλωθρῶν· ἐν δὲ γάμοις ὑμέναιος· ἐν δὲ πένθεσιν ἰάλεμος.
 λίνος δὲ καὶ αἴλινος οὐ μόνον ἐν πένθεσιν, ἀλλὰ καὶ ‘ἐπ᾽
 εὐτυχεῖ μολπᾷ’ κατὰ τὸν Εὐριπίδην ( Herc.
 348 ).’

Κλέαρχος δ’ ἐν πρώτῳ Ἐρωτικῶν ( FHG II 315 )
 νόμιον καλεῖσθαί τινά φησιν ᾠδὴν ἀπ’ Ἠριφανίδος, γράφων
 οὕτως· ‘Ἠριφανὶς ἡ μελοποιὸς Μενάλκου κυνηγετοῦντος
 ἐρασθεῖσα ἐθήρευεν μεταθέουσα ταῖς ἐπιθυμίαις. φοιτῶσα γὰρ
 καὶ πλανωμένη πάντας τοὺς ὀρείους ἐπεξῄει δρυμούς, ὡς μῦθον
 εἶναι τοὺς λεγομένους Ἰοῦς δρόμους· ὥστε μὴ μόνον τῶν ἀνθρώπων τοὺς ἀστοργίᾳ διαφέροντας, ἀλλὰ
 καὶ τῶν θηρῶν τοὺς ἀνημερωτάτους συνδακρῦσαι τῷ πάθει,
 λαβόντας αἴσθησιν ἐρωτικῆς ἐλπίδος. ὅθεν ἐποίησέ τε καὶ
 ποιήσασα περιῄει κατὰ τὴν ἐρημίαν, ὥς φασιν, ἀναβοῶσα καὶ
 ᾄδουσα τὸ καλούμενον νόμιον, ἐν ᾧ ἐστιν ( c. pop. 24
 B ) ‘μακραὶ δρύες, ὦ Μέναλκα.’ Ἀριστόξενος δὲ ἐν
 τετάρτῳ περὶ Μουσικῆς ( FHG II 287 ) ‘ᾖδον,
 φησίν, αἱ ἀρχαῖαι γυναῖκες Καλύκην τινὰ ᾠδήν. Στησιχόρου δ᾽
 ἦν ποίημα ( fr. 43 ), ἐν ᾧ Καλύκη τις ὄνομα
 ἐρῶσα Εὐάθλου νεανίσκου εὔχεται τῇ Ἀφροδίτῃ γαμηθῆναι αὐτῷ.
 ἐπεὶ δὲ ὑπερεῖδεν ὁ νεανίσκος, κατεκρήμνισεν ἑαυτήν.
 ἐγένετο δὲ τὸ πάθος περὶ Λευκάδα. σωφρονικὸν δὲ πάνυ
 κατεσκεύασεν ὁ ποιητὴς τὸ τῆς παρθένου ἦθος, οὐκ ἐκ παντὸς
 τρόπου θελούσης συγγενέσθαι τῷ νεανίσκῳ, ἀλλ’ εὐχομένης εἰ
 δύναιτο γυνὴ τοῦ Εὐάθλου γενέσθαι κουριδία ἢ εἰ τοῦτο μὴ
 δυνατόν, ἀπαλλαγῆναι τοῦ βίου.’ ἐν δὲ τοῖς κατὰ βραχὺ
 Ὑπομνήμασιν ( ibid. ) ὁ Ἀριστόξενος ‘Ἴφικλος,
 φησίν, Ἁρπαλύκην ἐρασθεῖσαν ὑπερεῖδεν. ἣ δὲ ἀπέθανεν καὶ
 γίνεται ἐπ’ αὐτῇ παρθένοις ἀγὼν ᾠδῆς, ἥτις Ἁρπαλύκη, φησί,
 καλεῖται.’ Νύμφις δ’ ἐν πρώτῳ περὶ Ἡρακλείας περὶ
 Μαριανδυνῶν διηγούμενός φησιν ( FHG III 13 )·
 ‘ὁμοίως δὲ καὶ τῶν ᾠδῶν ἐνίας κατανοήσειεν ἄν τις, ἃς
 ἐκεῖνοι κατά τινα ἐπιχωριαζομένην παρ’ αὐτοῖς .... ᾄδοντες
 ἀνακαλοῦνταί τινα τῶν ἀρχαίων, προσαγορεύοντες Βῶρμον.
 τοῦτον δὲ λέγουσιν υἱὸν γενέσθαι ἀνδρὸς ἐπιφανοῦς καὶ
 πλουσίου, τῷ δὲ κάλλει καὶ τῇ κατὰ τὴν 
 ἀκμὴν ὥρᾳ πολὺ τῶν ἄλλων διενεγκεῖν· ὃν ἐφεστῶτα ἔργοις
 ἰδίοις καὶ βουλόμενον τοῖς θερίζουσιν δοῦναι πιεῖν
 βαδίζοντα ἐφ’ ὕδωρ ἀφανισθῆναι. ζητεῖν οὖν αὐτὸν τοὺς ἀπὸ
 τῆς χώρας μετά τινος μεμελῳδημένου θρήνου καὶ
 ἀνακλήσεως , ᾧ καὶ νῦν ἔτι πάντες χρώμενοι
 διατελοῦσι. τοιοῦτος δ’ ἐστὶ καὶ ὁ παρ’ Αἰγυπτίοις
 καλούμενος Μάνερως.’

οὐκ ἀπελείποντο δὲ ἡμῶν τῶν συμποσίων οὐδὲ ῥαψῳδοί. ἔχαιρε
 γὰρ τοῖς Ὁμήρου ὁ Λαρήνσιος ὡς ἄλλος οὐδὲ εἷς, ὡς λῆρον
 ἀποφαίνειν Κάσανδρον τὸν Μακεδονίας βασιλεύσαντα, περὶ οὗ
 φησι Καρύστιος ἐν Ἱστορικοῖς Ὑπομνήμασιν ( FHG IV
 358 ) ὅτι οὕτως ἦν φιλόμηρος ὡς διὰ στόματος ἔχειν
 τῶν ἐπῶν τὰ πολλά· καὶ Ἰλιὰς ἦν αὐτῷ καὶ Ὀδυσσεία ἰδίως
 γεγραμμέναι. ὅτι δ’ ἐκαλοῦντο οἱ ῥαψῳδοὶ καὶ Ὁμηρισταὶ
 Ἀριστοκλῆς εἴρηκεν ἐν τῷ περὶ Χορῶν ( ibid.
 331 ). τοὺς δὲ νῦν Ὁμηριστὰς ὀνομαζομένους πρῶτος εἰς
 τὰ θέατρα παρήγαγε Δημήτριος ὁ Φαληρεύς. Χαμαιλέων δὲ ἐν τῷ
 περὶ Στησιχόρου ( fr. 9 Koepke ) καὶ μελῳδηθῆναί
 φησιν οὐ μόνον τὰ Ὁμήρου, ἀλλὰ καὶ τὰ Ἡσιόδου καὶ
 Ἀρχιλόχου, ἔτι δὲ Μιμνέρμου καὶ Φωκυλίδου. Κλέαρχος δ’ ἐν
 τῷ προτέρῳ περὶ Γρίφων ( FHG II 321 ) ‘τὰ
 Ἀρχιλόχου, φησίν, ὁ Σιμωνίδης ὁ Ζακύνθιος ἐν
 τοῖς θεάτροις ἐπὶ δίφρου καθήμενος ἐραψῴδει.’ Λυσανίας δ᾽
 ἐν τῷ πρώτῳ περὶ Ἰαμβοποιῶν Μνασίωνα τὸν ῥαψῳδὸν λέγει ἐν
 ταῖς δείξεσι τῶν Σιμωνίδου τινὰς ἰάμβων ὑποκρίνεσθαι. τοὺς
 δ’ Ἐμπεδοκλέους Καθαρμοὺς ἐραψῴδησεν Ὀλυμπίασι Κλεομένης ὁ
 ῥαψῳδός, ὥς φησιν Δικαίαρχος ἐν τῷ
 Ὀλυμπικῷ ( FHG II 249 ). Ἰάσων δ’ ἐν τρίτῳ περὶ
 τῶν Ἀλεξάνδρου Ἱερῶν ( fr. 3 M ) ἐν Ἀλεξανδρείᾳ
 φησὶν ἐν τῷ μεγάλῳ θεάτρῳ ὑποκρίνασθαι Ἡγησίαν τὸν κωμῳδὸν
 τὰ Ἡσιόδου, Ἑρμόφαντον δὲ τὰ Ὁμήρου.

καὶ οἱ καλούμενοι δὲ ἱλαρῳδοί, οὓς νῦν τινες σιμῳδοὺς
 καλοῦσιν, ὡς Ἀριστοκλῆς φησιν ἐν αʹ περὶ Χορῶν
 ( FHG IV 331 ), τῷ τὸν Μάγνητα Σῖμον
 διαπρέψαι μᾶλλον τῶν διὰ τοῦ ἱλαρῳδεῖν ποιητῶν, συνεχῶς
 ἡμῖν ἐπεφαίνοντο. καταλέγει δ’ ὁ Ἀριστοκλῆς καὶ τούσδε ἐν
 τῷ περὶ Μουσικῆς γράφων ὧδε ( l. s )· ‘μαγῳδός·
 οὗτος δ’ ἐστὶν ὁ αὐτὸς τῷ λυσιῳδῷ. Ἀριστόξενος δέ φησι
 ( FHG II 285 ) τὸν μὲν ἀνδρεῖα καὶ γυναικεῖα
 πρόσωπα ὑποκρινόμενον μαγῳδὸν καλεῖσθαι, τὸν δὲ γυναικεῖα
 ἀνδρείοις λυσιῳδόν· τὰ αὐτὰ δὲ μέλη ᾄδουσιν, καὶ τἄλλα
 πάντα δ’ ἐστὶν ὅμοια. ὁ δὲ ἰωνικολόγος τὰ Σωτάδου καὶ τῶν
 πρὸ τούτου ἰωνικὰ καλούμενα ποιήματα Ἀλεξάνδρου τε τοῦ
 Αἰτωλοῦ καὶ Πύρητος τοῦ Μιλησίου καὶ Ἀλέξου καὶ ἄλλων
 τοιούτων ποιητῶν προφέρεται. καλεῖται δ’ οὗτος καὶ
 κιναιδολόγος. ἤκμασεν δ’ ἐν τῷ εἴδει τούτῳ Σωτάδης ὁ
 Μαρωνείτης, ὥς φησι Καρύστιος ὁ Περγαμηνὸς ἐν τῷ περὶ αὐτοῦ
 Σωτάδου συγγράμματι ( FHG IV 359 )
 καὶ ὁ τοῦ Σωτάδου υἱὸς Ἀπολλώνιος.
 ἔγραψεν δὲ καὶ οὗτος περὶ τῶν τοῦ πατρὸς ποιημάτων
 σύγγραμμα· ἐξ οὗ ἔστι κατιδεῖν τὴν ἄκαιρον παρρησίαν τοῦ
 Σωτάδου, κακῶς μὲν εἰπόντος Λυσίμαχον τὸν βασιλέα ἐν
 Ἀλεξανδρείᾳ, Πτολεμαῖον δὲ τὸν Φιλάδελφον παρὰ Λυσιμάχῳ,
 καὶ ἄλλους τῶν βασιλέων ἐν ἄλλαις τῶν πόλεων· διόπερ τῆς
 δεούσης ἔτυχε τιμωρίας. ἐκπλεύσαντα γὰρ αὐτὸν τῆς
 Ἀλεξανδρείας, ὥς φησιν Ἡγήσανδρος ἐν τοῖς Ὑπομνήμασιν
 ( FHG IV 415 ), καὶ δοκοῦντα διαπεφευγέναι
 τὸν κίνδυνον — εἰρήκει γὰρ εἰς τὸν βασιλέα Πτολεμαῖον πολλὰ
 δεινά, ἀτὰρ καὶ τόδε, ὅτε τὴν ἀδελφὴν Ἀρσινόην ἐγεγαμήκει·
 
 εἰς οὐχ ὁσίην τρυμαλιὴν τὸ κέντρον ὤθει — 
 Πάτροκλος οὖν ὁ τοῦ Πτολεμαίου στρατηγὸς ἐν Καύνῳ
 τῇ νήσῳ λαβὼν αὐτὸν καὶ εἰς μολυβῆν κεραμίδα ἐμβαλὼν καὶ
 ἀναγαγὼν εἰς τὸ πέλαγος κατεπόντωσε. τοιαύτη δ’ ἐστὶν αὐτοῦ
 ἡ ποίησις· Θεοδώρου τοῦ αὐλητοῦ Φιλῖνος ἦν πατήρ, εἰς ὃν
 ταῦτ’ ἔγραψεν· 
 ὃ δ’ ἀποστεγάσας τὸ τρῆμα τῆς ὄπισθε λαύρης, 
 διὰ δενδροφόρου φάραγγος ἐξέωσε βροντὴν 
 ἠλέματον, ὁκοίην ἀροτὴρ γέρων χαλᾷ βοῦς.

σεμνότερος δὲ τῶν τοιούτων ἐστὶ ποιητῶν ὁ ἱλαρῳδὸς
 καλούμενος. οὐδὲ γὰρ σχινίζεται· χρῆται δ’ ἐσθῆτι λευκῇ
 ἀνδρείᾳ καὶ στεφανοῦται χρυσοῦν στέφανον, καὶ τὸ μὲν
 παλαιὸν ὑποδήμασιν ἐχρῆτο, ὥς φησιν ὁ Ἀριστοκλῆς ( FHG
 IV 331 ), νῦν δὲ κρηπῖσιν. ψάλλει δ’ αὐτῷ ἄρρην ἢ
 θήλεια, ὡς καὶ τῷ αὐλῳδῷ. δίδοται δὲ ὁ
 στέφανος τῷ ἱλαρῳδῷ καὶ τῷ αὐλῳδῷ, οὐ τῷ ψάλτῃ οὐδὲ τῷ
 αὐλητῇ. ὁ δὲ μαγῳδὸς καλούμενος τύμπανα ἔχει καὶ κύμβαλα
 καὶ πάντα τὰ περὶ αὐτὸν ἐνδύματα γυναικεῖα· σχινίζεται δὲ
 καὶ πάντα ποιεῖ τὰ ἔξω κόσμου, ὑποκρινόμενος ποτὲ μὲν
 γυναῖκας καὶ μοιχοὺς καὶ μαστροπούς, ποτὲ δὲ
 ἄνδρα μεθύοντα καὶ ἐπὶ κῶμον παραγινόμενον πρὸς τὴν
 ἐρωμένην. φησὶ δὲ ὁ Ἀριστόξενος ( FHG II 285 )
 τὴν μὲν ἱλαρῳδίαν σεμνὴν οὖσαν παρὰ τὴν τραγῳδίαν εἶναι,
 τὴν δὲ μαγῳδίαν παρὰ τὴν κωμῳδίαν. πολλάκις δὲ οἱ μαγῳδοὶ
 καὶ κωμικὰς ὑποθέσεις λαβόντες ὑπεκρίθησαν κατὰ τὴν ἰδίαν
 ἀγωγὴν καὶ διάθεσιν. ἔσχεν δὲ τοὔνομα ἡ μαγῳδία ἀπὸ τοῦ
 οἱονεὶ μαγικὰ προφέρεσθαι καὶ φαρμάκων ἐμφανίζειν
 δυνάμεις.

παρὰ δὲ Λακεδαιμονίοις κωμικῆς παιδιᾶς ἦν τις τρόπος
 παλαιός, ὥς φησι Σωσίβιος ( FHG II 627 ), οὐκ
 ἄγαν σπουδαῖος, ἅτε δὴ κἀν τούτοις τὸ λιτὸν τῆς Σπάρτης
 μεταδιωκούσης. ἐμιμεῖτο γάρ τις ἐν εὐτελεῖ τῇ λέξει
 κλέπτοντάς τινας ὀπώραν ἢ ξενικὸν ἰατρὸν τοιαυτὶ λέγοντα,
 ὡς Ἄλεξις ἐν Μανδραγοριζομένῃ διὰ τούτων παρίστησιν
 ( II 348 K )· 
 ἐὰν ἐπιχώριος 
 ἰατρὸς εἴπῃ ‘τρυβλίον τούτῳ δότε 
 πτισάνης ἕωθεν’, καταφρονοῦμεν εὐθέως· 
 ἂν δὲ πτισάναν καὶ τρυβλίον, θαυμάζομεν. 
 καὶ πάλιν ἐὰν μὲν τευτλίον, παρείδομεν· 
 ἐὰν δὲ σεῦτλον, ἀσμένως ἠκούσαμεν, 
 ὡς οὐ τὸ σεῦτλον ταὐτὸν ὂν τῷ τευτλίῳ. 
 
 ἐκαλοῦντο δ’ οἱ μετιόντες τὴν τοιαύτην παιδιὰν
 παρὰ τοῖς Λάκωσι δικηλισταί, ὡς ἄν τις σκευοποιοὺς εἴπῃ καὶ
 μιμητάς. τοῦ δὲ εἴδους τῶν δικηλιστῶν πολλαὶ κατὰ τόπους
 εἰσὶ προσηγορίαι. Σικυώνιοι μὲν γὰρ φαλλοφόρους αὐτοὺς
 καλοῦσιν, ἄλλοι δ’ αὐτοκαβδάλους, οἳ δὲ φλύακας, ὡς Ἰταλοί,
 σοφιστὰς δὲ οἱ πολλοί· Θηβαῖοι δὲ καὶ τὰ πολλὰ ἰδίως
 ὀνομάζειν εἰωθότες ἐθελοντάς. ὅτι δὲ καινουργοῦσιν κατὰ τὰς
 φωνὰς οἱ Θηβαῖοι Στράττις ἐπιδείκνυσιν ἐν Φοινίσσαις διὰ
 τούτων ( I 725 K )· 
 ξυνίετ’ οὐδέν, πᾶσα Θηβαίων πόλις, 
 οὐδέν ποτ’ ἀλλ’ ἢ πρῶτα μὲν τὴν σηπίαν 
 ὀπιτθοτίλαν, ὡς λέγουσ᾽, ὀνομάζετε· 
 τὸν ἀλεκτρυόνα δ’ ὀρτάλιχον, τὸν ἰατρὸν δὲ 
 σάκταν, βέφυραν δὲ τὴν γέφυραν, τῦκα
 δὲ 
 τὰ σῦκα, κωτιλάδας δὲ τὰς χελιδόνας, 
 τὴν ἔνθεσιν δ’ ἄκολον, τὸ γελᾶν δὲ κριδδέμεν, 
 νεασπάτωτον δ᾽, ἤν τι νεοκάττυτον ᾖ.

Σῆμος δ’ ὁ Δήλιος ἐν τῷ περὶ Παιάνων ( FHG IV
 496 ) ‘οἱ αὐτοκάβδαλοι, φησί, καλούμενοι
 ἐστεφανωμένοι κιττῷ σχέδην ἐπέραινον ῥήσεις. ὕστερον δὲ
 ἴαμβοι ὠνομάσθησαν αὐτοί τε καὶ τὰ ποιήματα αὐτῶν. οἱ δὲ
 ἰθύφαλλοι, φησί, καλούμενοι προσωπεῖα μεθυόντων ἔχουσιν καὶ
 ἐστεφάνωνται, χειρῖδας ἀνθινὰς ἔχοντες· χιτῶσι δὲ χρῶνται μεσολεύκοις καὶ περιέζωνται
 ταραντῖνον καλύπτον αὐτοὺς μέχρι τῶν σφυρῶν. σιγῇ δὲ διὰ
 τοῦ πυλῶνος εἰσελθόντες, ὅταν κατὰ μέσην τὴν ὀρχήστραν
 γένωνται, ἐπιστρέφουσιν εἰς τὸ θέατρον λέγοντες ( c.
 pop. 7 B )· 
 ἀνάγετ᾽, εὐρυχωρίαν ποιεῖτε τῷ θεῷ· ἐθέλει γὰρ 
 ὁ θεὸς ὀρθὸς ἐσφυδωμένος 
 διὰ μέσου βαδίζειν. 
 οἱ δὲ φαλλοφόροι, φησίν, προσωπεῖον μὲν οὐ
 λαμβάνουσιν, προσκόπιον δ’ ἐξ ἑρπύλλου περιτιθέμενοι καὶ
 παιδέρωτος ἐπάνω τούτου ἐπιτίθενται στέφανον τε 
 δασὺν ἴων καὶ κιττοῦ· καυνάκας τε περιβεβλημένοι
 παρέρχονται οἳ μὲν ἐκ παρόδου, οἳ δὲ κατὰ μέσας τὰς θύρας,
 βαίνοντες ἐν ῥυθμῷ καὶ λέγοντες ( c. pop. 8 B )·
 
 σοί, Βάκχε, τάνδε μοῦσαν ἀγλαίζομεν, 
 ἁπλοῦν ῥυθμὸν χέοντες αἰόλῳ μέλει, 
 καινάν, ἀπαρθένευτον, οὔ τι ταῖς πάρος 
 κεχρημέναν ᾠδαῖσιν, ἀλλ’ ἀκήρατον 
 κατάρχομεν τὸν ὕμνον. 
 εἶτα προστρέχοντες ἐτώθαζον οὓς ἂν 
 προέλοιντο, στάδην δὲ ἔπραττον· ὁ δὲ φαλλοφόρος ἰθὺ βαδίζων
 καταπασθεὶς αἰθάλῳ.’

ἐπεὶ δ’ ἐνταῦθα τοῦ λόγου ἐσμέν, οὐκ ἄξιον ἡγοῦμαι παραλιπεῖν τὰ περὶ Ἀμοιβέως τοῦ
 καθ’ ἡμᾶς κιθαρῳδοῦ, ‘ἀνδρὸς τεχνίτου κατὰ νόμους τοὺς
 μουσικούς.’ οὗτός ποτε βράδιον ἥκων ἐπὶ τὸ συμπόσιον ἡμῶν
 ὡς ἔμαθεν παρά τινος τῶν οἰκετῶν ἀποδειπνήσαντας,
 ἐβουλεύετο τί χρὴ ποιεῖν, ἕως παρελθὼν ὁ Σόφων αὐτῷ
 μάγειρος (γεγωνότερον δ’ ἐφθέγγετο ὡς πάντας ἀκούειν) τὰ ἐξ
 Αὔγης εἶπεν Εὐβούλου ( II 170 K )· 
 τί, ὦ πόνηρ᾽, ἕστηκας ἐν πύλαις ἔτι, 
 ἀλλ’ οὐ βαδίζεις; τοῖσδε γενναίως πάλαι 
 διεσπάρακται θερμὰ χηνίσκων μέλη, 
 διερράχισται σεμνὰ δελφάκων κρέα, 
 κατηλόηται γαστρὸς οὑν μέσῳ κύκλος, 
 κατῃσίμωται πάντα τἀκροκώλια, 
 νενωγάλισται σεμνὸς ἀλλᾶντος τόμος, 
 παρεντέτρωκται τευθὶς ἐξωπτημένη, 
 παρεκλέλαπται σταμνί’ ἐννέ’ ἢ δέκα. 
 ὥστ’ εἴ τι βούλει τῶν λελειμένων φαγεῖν, 
 ἔπειγ’ ἔπειγε, μή ποθ’ ὡς λύκος χανὼν 
 καὶ τῶνδ’ ἁμαρτὼν ὕστερον συχνῶ δραχμῆς. — 
 πάντ’ ἐστὶν ἡμῖν — 
 κατὰ τὸν ἥδιστον Ἀντιφάνην, ὃς ἐν τῷ Φιλοθηβαίῳ
 ( II 105 K ) φησίν — 
 ἥ τε γὰρ συνώνυμος 
 τῆς ἔνδον οὔσης ἔγχελυς Βοιωτία 
 τμηθεῖσα κοίλοις ἐν βυθοῖσι κακκάβης 
 
 χλιαίνετ᾽, αἴρεθ᾽, ἕψεται, παφλάζεται, 
 προσκάεθ᾽· ὥστε μηδ’ ἂν εἰ χαλκοῦς ἔχων 
 μυκτῆρας εἰσέλθοι τις, ἐξελθεῖν πάλιν 
 εἰκῇ· τοσαύτην ἐξακοντίζει πνοήν. 
 Β. λέγεις μάγειρον ζῶντα. Α. πλησίον δέ γε 
 ταύτης ἄσιτος ἡμέραν καὶ νύχθ’ ὅλην 
 κεστρεὺς λοπισθείς, ... πασθείς, στραφείς, 
 χρωσθείς, ὁμοῦ τι πρὸς τέλος δρόμου περῶν, 
 σίζει κεκραγώς, παῖς δ’ ἐφέστηκε ῥανῶν 
 ὄξει, Λίβυς τε καυλὸς ἐξηρασμένος 
 ἀκτῖσι θείαις σιλφίου παραστατεῖ. 
 Β. εἶτ’ οὐκ ἐπῳδούς φασιν ἰσχύειν τινές· 
 ἐγὼ γὰρ ἤδη τρεῖς ὁρῶ μασωμένους, 
 σοῦ ταῦτα συστρέφοντος. Α. ἥ τε σύννομον 
 τῆς κυφονώτου σῶμ’ ἔχουσα σηπίας, 
 ξιφηφόροισι χερσὶν ἐξωπλισμένη 
 τευθίς, μεταλλάξασα λευκαυγῆ φύσιν 
 σαρκὸς πυρωτοῖς ἀνθράκων ῥιπίσμασιν, 
 ξανθαῖσιν αὔραις σῶμα πᾶν ἀγάλλεται, 
 δείπνου προφήτην λιμὸν ἐκκαλουμένη. 
 ὥστε γ’ εἴσιθι· 
 μὴ μέλλε, χώρει. δεῖ γὰρ ἠριστηκότας 
 πάσχειν, ἐάν τι καὶ παθεῖν ἡμᾶς δέῃ. 
 καὶ ὃς πάνυ ἐμμελέστατα ἀπαντήσας αὐτῷ ἀντεφώνησε
 τὰ ἐκ τοῦ Κλεάρχου Κιθαρῳδοῦ τάδε ( II 409 K )·
 
 
 γόγγρων τε λευκῶν πᾶσι τοῖς κολλώδεσι 
 βρόχθιζε. τούτοις γὰρ τρέφεται τὸ πνεῦμα καὶ 
 τὸ φωνάριον ἡμῶν περίσαργον γίνεται. 
 κρότου δ’ ἐπὶ τούτοις γενομένου καὶ πάντων
 ὁμοθυμαδὸν αὐτὸν καλεσάντων εἰσελθὼν καὶ πιὼν ἀναλαβών τε
 τὴν κιθάραν εἰς τοσοῦτον ἡμᾶς ἧσεν ὡς πάντας θαυμάζειν τήν
 τε κιθάρισιν μετὰ τῆς τέχνης ταχίστην οὖσαν καὶ τῆς φωνῆς
 τὴν ἐμμέλειαν. ἐμοὶ μὲν γὰρ οὐδὲν ἐλάττων εἶναι νομίζεται
 τοῦ παλαιοῦ Ἀμοιβέως, ὅν φησιν Ἀριστέας ἐν τῷ περὶ
 Κιθαρῳδῶν ἐν Ἀθήναις κατοικοῦντα καὶ πλησίον τοῦ θεάτρου
 οἰκοῦντα, εἰ ἐξέλθοι ᾀσόμενος, τάλαντον Ἀττικὸν τῆς ἡμέρας
 λαμβάνειν.

περὶ δὲ μουσικῆς τῶν μὲν τάδε λεγόντων, ἄλλων δ’ ἄλλα γ᾽
 ὁσημέραι, πάντων δ’ ἐπαινούντων τὴν παιδείαν ταύτην,
 Μασούριος ὁ πάντα ἄριστος καὶ σοφὸς (καὶ γὰρ νόμων ἐξηγητὴς
 οὐδενὸς δεύτερος καὶ περὶ μουσικὴν ἐνδιατρίβων αἰεί·
 ἅπτεται γὰρ καὶ τῶν ὀργάνων) ἔφη· ‘ὁ μὲν κωμῳδιοποιὸς
 Εὔπολις, ἄνδρες φίλοι, φησί ( I 347 K )· 
 χἠ μουσικὴ πρᾶγμ’ ἐστὶ βαθὺ τι καὶ
 καμπύλον, 
 αἰεί τε καινὸν ἐξευρίσκει τι τοῖς ἐπινοεῖν
 δυναμένοις. διόπερ καὶ Ἀναξίλας ἐν Ὑακίνθῳ φησίν ( II
 272 K )· 
 ἡ μουσικὴ δ’ ὥσπερ Λιβύη, πρὸς τῶν θεῶν, 
 αἰεί τι καινὸν κατ’ ἐνιαυτὸν θηρίον 
 τίκτει. 
 
 μέγας γάρ, ὦ μακάριοι, κατὰ τὸν Θεοφίλου Κιθαρῳδόν
 ( II 474 K ), 
 θησαυρός ἐστιν καὶ βέβαιος ἡ μουσικὴ 
 ἅπασι τοῖς μαθοῦσι παιδευθεῖσί τε. 
 καὶ γὰρ τὰ ἤθη παιδεύει καὶ τοὺς θυμοειδεῖς καὶ
 τὰς γνώμας διαφόρους καταπραύνει. Κλεινίας γοῦν ὁ
 Πυθαγόρειος, ὡς Χαμαιλέων ὁ Ποντικὸς ἱστορεῖ ( fr. 26
 Kö ), καὶ τῷ βίῳ καὶ τοῖς ἤθεσιν διαφέρων, εἴ ποτε
 συνέβαινεν χαλεπαίνειν αὐτὸν δι’ ὀργήν, ἀναλαμβάνων τὴν
 λύραν ἐκιθάριζεν. πρὸς δὲ τοὺς ἐπιζητοῦντας τὴν αἰτίαν
 ἔλεγεν ‘πραύνομαι’. καὶ ὁ Ὁμηρικὸς δὲ Ἀχιλλεὺς τῇ κιθάρᾳ
 κατεπραύνετο ( Il. 9.186 ),
 ἣν αὐτῷ ἐκ τῶν Ἠετίωνος λαφύρων μόνην Ὅμηρος χαρίζεται,
 καταστέλλειν τὸ πυρῶδες αὐτοῦ δυναμένην. μόνος γοῦν ἐν
 Ἰλιάδι ταύτῃ χρῆται τῇ μουσικῇ. ὅτι δὲ καὶ νόσους ἰᾶται
 μουσικὴ Θεόφραστος ἱστόρησεν ἐν τῷ περὶ Ἐνθουσιασμοῦ
 ( fr. 87 W ), ἰσχιακοὺς φάσκων ἀνόσους
 διατελεῖν, εἰ καταυλήσοι τις τοῦ τόπου τῇ Φρυγιστὶ ἁρμονίᾳ.
 ταύτην δὲ τὴν ἁρμονίαν Φρύγες πρῶτοι εὗρον καὶ
 μετεχειρίσαντο. διὸ καὶ τοὺς παρὰ τοῖς Ἕλλησιν αὐλητὰς
 Φρυγίους καὶ δουλοπρεπεῖς τὰς προσηγορίας ἔχειν· οἷός ἐστιν
 ὁ παρὰ Ἀλκμᾶνι ( fr. 112 B4 ) Σάμβας καὶ Ἄδων
 καὶ Τῆλος, παρὰ δὲ Ἱππώνακτι ( fr. 97 ) Κίων καὶ
 Κώδαλος καὶ Βάβυς, ἐφ’ ᾧ καὶ ἡ παροιμία ἐπὶ τῶν αἰεὶ πρὸς
 τὸ χεῖρον αὐλούντων ‘κάκιον ἢ Βάβυς αὐλεῖ.’ ὁ δ᾽
 Ἀριστόξενος ( FHG II 287 ) τὴν εὕρεσιν αὐτῆς Ὑάγνιδι τῷ Φρυγὶ ἀνατίθησιν.

Ἡρακλείδης δ’ ὁ Ποντικὸς ἐν τρίτῳ περὶ Μουσικῆς οὐδ᾽
 ἁρμονίαν φησὶ δεῖν καλεῖσθαι τὴν Φρύγιον, καθάπερ οὐδὲ τὴν
 Λύδιον. ἁρμονίας γὰρ εἶναι τρεῖς· τρία γὰρ καὶ γενέσθαι
 Ἑλλήνων γένη, Δωριεῖς, Αἰολεῖς, Ἴωνας. οὐ μικρᾶς οὖν οὔσης
 διαφορᾶς ἐν τοῖς τούτων ἤθεσιν, Λακεδαιμόνιοι μὲν μάλιστα
 τῶν ἄλλων Δωριέων τὰ πάτρια διαφυλάττουσιν, Θεσσαλοὶ δὲ
 (οὗτοι γάρ εἰσιν οἱ τὴν ἀρχὴν τοῦ γένους
 Αἰολεῦσιν μεταδόντες) παραπλήσιον αἰεὶ ποιοῦνται τοῦ βίου
 τὴν ἀγωγήν· Ἰώνων δὲ τὸ πολὺ πλῆθος ἠλλοίωται διὰ τὸ
 συμπεριφέρεσθαι τοῖς αἰεὶ δυναστεύουσιν αὐτοῖς τῶν
 βαρβάρων. τὴν οὖν ἀγωγὴν τῆς μελῳδίας ἣν οἱ Δωριεῖς
 ἐποιοῦντο Δώριον ἐκάλουν ἁρμονίαν· ἐκάλουν δὲ καὶ Αἰολίδα
 ἁρμονίαν ἣν Αἰολεῖς ᾖδον· Ἰαστὶ δὲ τὴν τρίτην ἔφασκον ἣν
 ἤκουον ᾀδόντων τῶν Ἰώνων. ἡ μὲν οὖν Δώριος ἁρμονία τὸ
 ἀνδρῶδες ἐμφαίνει καὶ τὸ μεγαλοπρεπὲς καὶ οὐ διακεχυμένον
 οὐδ’ ἱλαρόν, ἀλλὰ σκυθρωπὸν καὶ σφοδρόν, οὔτε δὲ ποικίλον
 οὔτε πολύτροπον. τὸ δὲ τῶν Αἰολέων ἦθος ἔχει τὸ γαῦρον καὶ
 ὀγκῶδες, ἔτι δὲ ὑπόχαυνον· ὁμολογεῖ δὲ ταῦτα ταῖς
 ἱπποτροφίαις αὐτῶν καὶ ξενοδοχίαις· οὐ πανοῦργον δέ, ἀλλὰ
 ἐξηρμένον καὶ τεθαρρηκός. διὸ καὶ οἰκεῖόν ἐστ’ αὐτοῖς ἡ
 φιλοποσία καὶ τὰ ἐρωτικὰ καὶ πᾶσα ἡ περὶ τὴν δίαιταν
 ἄνεσις. διόπερ ἔχουσι τὸ τῆς ὑποδωρίου καλουμένης ἁρμονίας
 ἦθος. αὕτη γάρ ἐστι, φησὶν ὁ Ἡρακλείδης, ἣν ἐκάλουν
 Αἰολίδα, ὡς καὶ Λᾶσος ὁ Ἑρμιονεὺς ἐν τῷ
 εἰς τὴν ἐν Ἑρμιόνι Δήμητρα Ὕμνῳ λέγων οὕτως
 ( fr. 1 B4 )· 
 Δάματρα μέλπω Κόραν τε Κλυμένοι’ ἄλοχον, 
 μελιβόαν ὕμνον ἀνάγων, 
 Αἰολίδ’ ἅμα βαρύβρομον ἁρμονίαν. 
 ταῦτα δ’ ᾄδουσιν πάντες ὑποδώρια τὰ
 μέλη . ἐπεὶ οὖν τὸ μέλος ἐστὶν ὑποδώριον τὰ
 μέλη , εἰκότως Αἰολίδα φησὶν εἶναι τὴν ἁρμονίαν ὁ
 Λᾶσος. καὶ Πρατίνας δέ πού φησι ( fr. 5 B )·
 
 μήτε σύντονον δίωκε μήτε τὰν ἀνειμέναν Ἰαστὶ μοῦσαν,
 ἀλλὰ 
 τὰν μέσαν νεῶν ἄρουραν 
 αἰόλιζε τῷ μέλει. 
 ἐν δὲ τοῖς ἑξῆς σαφέστερόν φησιν· 
 πρέπει τοι 
 πᾶσιν ἀοιδὰ λαβράκταις 
 Αἰολὶς ἁρμονία. 
 πρότερον μὲν οὖν, ὡς ἔφην, Αἰολίδα αὐτὴν ἐκάλουν,
 ὕστερον δ’ ὑποδώριον, ὥσπερ ἔνιοί φασιν, ἐν τοῖς αὐλοῖς
 τετάχθαι νομίσαντες αὐτὴν ὑπὸ τὴν Δώριον ἁρμονίαν. ἐμοὶ δὲ
 δοκεῖ ὁρῶντας αὐτοὺς τὸν ὄγκον καὶ τὸ προσποίημα τῆς
 καλοκἀγαθίας ἐν τοῖς τῆς ἁρμονίας ἤθεσιν Δώριον μὲν αὐτὴν
 οὐ νομίζειν, προσεμφερῆ δέ πως ἐκείνῃ·
 διόπερ ὑποδώριον ἐκάλεσαν, ὡς τὸ προσεμφερὲς τῷ λευκῷ
 ὑπόλευκον καὶ τὸ μὴ γλυκὺ μὲν ἐγγὺς δὲ τούτου λέγομεν
 ὑπόγλυκυ· οὕτως καὶ ὑποδώριον τὸ μὴ πάνυ Δώριον.

ἑξῆς ἐπισκεψώμεθα τὸ τῶν Μιλησίων ἦθος, ὃ διαφαίνουσιν οἱ
 Ἴωνες, ἐπὶ ταῖς τῶν σωμάτων εὐεξίαις βρενθυόμενοι καὶ θυμοῦ
 πλήρεις, δυσκατάλλακτοι, φιλόνεικοι, οὐδὲν φιλάνθρωπον οὐδ᾽
 ἱλαρὸν ἐνδιδόντες, ἀστοργίαν δὲ καὶ σκληρότητα
 ἐν τοῖς ἤθεσιν ἐμφανίζοντες. διόπερ οὐδὲ τὸ τῆς Ἰαστὶ γένος
 ἁρμονίας οὔτ’ ἀνθηρὸν οὔτε ἱλαρόν ἐστιν, ἀλλὰ αὐστηρὸν καὶ
 σκληρόν, ὄγκον δ’ ἔχον οὐκ ἀγεννῆ· διὸ καὶ τῇ τραγῳδίᾳ
 προσφιλὴς ἡ ἁρμονία. τὰ δὲ τῶν νῦν Ἰώνων ἤθη τρυφερώτερα
 καὶ πολὺ παραλλάττον τὸ τῆς ἁρμονίας ἦθος. φασὶ δὲ Πύθερμον
 τὸν Τήιον ἐν τῷ γένει τῆς ἁρμονίας αὐτοῦ τούτῳ
 ποιῆσαι σκολιὰ μέλη, καὶ διὰ τὸ εἶναι τὸν ποιητὴν Ἰωνικὸν
 Ἰαστὶ κληθῆναι τὴν ἁρμονίαν. οὗτός ἐστι Πύθερμος οὗ
 μνημονεύει Ἀνάνιος ἢ Ἱππῶναξ ἐν τοῖς Ἰάμβοις .....
 καὶ ἐν ἄλλῳ οὕτως ( Anan. fr. 2 B )·
 
 χρυσὸν λέγει Πύθερμος ὡς οὐδὲν τἄλλα. 
 λέγει δ’ οὕτως ὁ Πύθερμος ( scol. 1
 B4 )· 
 οὐδὲν ἦν ἄρα τἄλλα πλὴν ὁ χρυσός. 
 οὐκοῦν καὶ κατὰ τοῦτον τὸν λόγον πιθανόν ἐστι τὸν
 Πύθερμον ἐκεῖθεν ὄντα ποιήσασθαι τὴν ἀγωγὴν τῶν μελῶν
 ἁρμόττουσαν τοῖς ἤθεσι τῶν Ἰώνων. διόπερ ὑπολαμβάνω οὐχ
 ἁρμονίαν εἶναι τὴν Ἰαστί, τρόπον δέ 
 τινα θαυμαστὸν σχήματος ἁρμονίας. καταφρονητέον οὖν τῶν τὰς
 μὲν κατ’ εἶδος διαφορὰς οὐ δυναμένων θεωρεῖν,
 ἐπακολουθούντων δὲ τῇ τῶν φθόγγων ὀξύτητι καὶ βαρύτητι καὶ
 τιθεμένων ὑπερμιξολύδιον ἁρμονίαν καὶ πάλιν ὑπὲρ ταύτης
 ἄλλην. οὐχ ὁρῶ γὰρ οὐδὲ τὴν ὑπερφρύγιον ἴδιον ἔχουσαν ἦθος·
 καίτοι τινές φασιν ἄλλην ἐξευρηκέναι καινὴν ἁρμονίαν
 ὑποφρύγιον. δεῖ δὲ τὴν ἁρμονίαν εἶδος ἔχειν ἤθους ἢ πάθους,
 καθάπερ ἡ Λοκριστί· ταύτῃ γὰρ ἔνιοι τῶν γενομένων κατὰ
 Σιμωνίδην καὶ Πίνδαρον ἐχρήσαντό ποτε, καὶ πάλιν
 κατεφρονήθη.

τρεῖς οὖν αὗται, καθάπερ ἐξ ἀρχῆς εἴπομεν εἶναι ἁρμονίας,
 ὅσα καὶ τὰ ἔθνη. τὴν δὲ Φρυγιστὶ καὶ τὴν Λυδιστὶ παρὰ τῶν
 βαρβάρων οὔσας γνωσθῆναι τοῖς Ἕλλησιν ἀπὸ τῶν σὺν Πέλοπι
 κατελθόντων εἰς τὴν Πελοπόννησον Φρυγῶν καὶ Λυδῶν. Λυδοὶ
 μὲν γὰρ αὐτῷ συνηκολούθησαν διὰ τὸ τὴν Σίπυλον εἶναι τῆς
 Λυδίας· Φρύγες δὲ οὐχ ὅτι ὁμοτέρμονες τοῖς Λυδοῖς εἰσιν,
 ἀλλ’ ὅτι καὶ αὐτῶν ἦρχεν ὁ Τάνταλος. ἴδοις δ’ ἂν καὶ τῆς
 Πελοποννήσου πανταχοῦ, μάλιστα δὲ ἐν Λακεδαίμονι χώματα
 μεγάλα, ἃ καλοῦσι τάφους τῶν μετὰ Πέλοπος Φρυγῶν. μαθεῖν
 οὖν τὰς ἁρμονίας ταύτας τοὺς Ἕλληνας παρὰ τούτων. διὸ καὶ
 Τελέστης ὁ Σελινούντιός φησιν ( fr. 5 B4 )·
 
 πρῶτοι παρὰ κρατῆρας Ἑλλήνων ἐν αὐλοῖς 
 συνοπαδοὶ Πέλοπος Ματρὸς ὀρείας 
 Φρύγιον ἄεισαν νόμον· 
 
 τοῖς δ’ ὀξύφωνοι πηκτίδων ψαλμοὶ κρέκον 
 Λύδιον ὕμνον.’

‘οὐ παραληπτέον δὲ τὴν μουσικήν,’ φησὶν Πολύβιος ὁ
 Μεγαλοπολίτης ( IV 20 ), ‘ὡς Ἔφορος ἱστορεῖ
 ( FHG I 234 ), ἐπὶ ἀπάτῃ καὶ γοητείᾳ
 παρεισῆχθαι τοῖς ἀνθρώποις, οὐδὲ τοὺς παλαιοὺς Κρητῶν καὶ
 Λακεδαιμονίων αὐλὸν καὶ ῥυθμὸν εἰς τὸν πόλεμον ἀντὶ
 σάλπιγγος εἰκῇ νομιστέον εἰσαγαγεῖν, οὐδὲ τοὺς πρώτους
 Ἀρκάδων εἰς τὴν ὅλην πολιτείαν τὴν μουσικὴν παραλαβεῖν,
 ὥστε μὴ μόνον ἐν παισὶν ἀλλὰ καὶ ἐν 
 νεανίσκοις γενομένοις ἕως λʹ ἐτῶν κατ’ ἀνάγκην
 σύντροφον ποιεῖν αὐτήν, τἄλλα τοῖς βίοις ὄντας
 αὐστηροτάτους. παρὰ γοῦν μόνοις Ἀρκάσιν οἱ παῖδες ἐκ νηπίων
 ᾄδειν ἐθίζονται κατὰ νόμον τοὺς ὕμνους καὶ παιᾶνας, οἷς
 ἕκαστοι κατὰ τὰ πάτρια τοὺς ἐπιχωρίους ἥρωας καὶ θεοὺς
 ὑμνοῦσι. μετὰ δὲ ταῦτα τοὺς Τιμοθέου καὶ Φιλοξένου νόμους
 μανθάνοντες χορεύουσι κατ’ ἐνιαυτὸν τοῖς Διονυσιακοῖς
 αὐληταῖς ἐν τοῖς θεάτροις, οἱ μὲν οὖν παῖδες
 τοὺς παιδικοὺς ἀγῶνας, οἱ δὲ νεανίσκοι τοὺς τῶν ἀνδρῶν. καὶ
 παρ’ ὅλον δὲ τὸν βίον ἐν ταῖς συνουσίαις ταῖς κοιναῖς οὐχ
 οὕτω ποιοῦνται τὰς ἀγωγὰσ διὰ τῶν ἐπεισάκτων
 ἀκροαμάτων ὡς δι’ αὑτῶν, ἀνὰ μέρος ᾄδειν ἀλλήλοις
 προστάττοντες. καὶ τῶν μὲν ἄλλων μαθημάτων ἀρνηθῆναί τι μὴ
 εἰδέναι οὐδενὶ αὐτῶν αἰσχρόν ἐστιν, τὸ
 δὲ ᾄδειν ἀποτρίβεσθαι αἰσχρὸν παρ’ αὐτοῖς νομίζεται. καὶ
 μὴν ἐμβατήρια μετ’ αὐλοῦ καὶ τάξεως ἀσκοῦντες, ἔτι δὲ
 ὀρχήσεις ἐκπονοῦντες μετὰ κοινῆς ἐπιστροφῆς καὶ δαπάνης
 κατ’ ἐνιαυτὸν ἐν τοῖς θεάτροις ἐπιδείκνυνται. ταῦτ’ οὖν
 αὐτοὺς εἴθισαν οἱ παλαιοὶ οὐ τρυφῆς καὶ περιουσίας χάριν,
 ἀλλὰ θεωροῦντες τὴν ἑκάστου κατὰ τὸν βίον σκληρότητα καὶ
 τὴν τῶν ἠθῶν αὐστηρίαν, ἥτις αὐτοῖς παρέπεται διὰ τὴν τοῦ
 περιέχοντος ψυχρότητα καὶ στυγνότητα τὴν κατὰ τὸ 
 πλεῖστον ἐν τοῖς τόποις ὑπάρχουσαν, οἷς καὶ συνεξομοιοῦσθαι
 πεφύκαμεν πάντες ἄνθρωποι· διὸ καὶ κατὰ τὰς ἐθνικὰς
 διαστάσεις πλεῖστον ἀλλήλων διαφέρομεν ἤθεσι καὶ μορφαῖς
 καὶ χρώμασιν. πρὸς δὲ τούτοις συνόδους κοινὰς καὶ θυσίας
 ἀνδράσι καὶ γυναιξὶ κατείθισαν, ἔτι δὲ χοροὺς παρθένων ὁμοῦ
 καὶ παίδων, σπεύδοντες τὸ τῆς φύσεως ἀτέραμνον διὰ τῆς τῶν
 ἐθισμῶν κατασκευῆς ἐξημεροῦν καὶ πραύνειν. ὧν Κυναιθεῖς
 ὀλιγωρήσαντες εἰς τέλος, καίτοι σκληρότατον παρὰ πολὺ τῆς
 Ἀρκαδίας ὁμοῦ τῷ τόπῳ καὶ τὸν ἀέρα ἔχοντες, πρὸς
 μὲν αὐτὰς τὰς ἐν ἀλλήλοις παρατριβὰς καὶ
 φιλοτιμίας ὁρμήσαντες τέλος ἀπεθηριώθησαν οὕτως ὡς μέγιστα
 ἀσεβήματα παρὰ μόνοις αὐτοῖς γίνεσθαι. καθ’ οὓς δὲ καιροὺς
 τὴν μεγάλην σφαγὴν ἐποιήσαντο, εἰς ἅς ποτε πόλεις Ἀρκαδικὰς
 κατὰ τὴν δίοδον εἰσῆλθον, οἱ μὲν ἄλλοι παραχρῆμα πάντες
 αὐτοὺς ἐξεκήρυξαν, Μαντινεῖς δὲ καὶ μετὰ τὴν ἀπαλλαγὴν
 αὐτῶν καθαρμὸν τῆς πόλεως ἐποιήσαντο
 σφάγια περιαγαγόντες κύκλῳ τῆς χώρας ἁπάσης.

Ἀγίας δ’ ὁ μουσικὸς ἔφη ( FHG IV 293 ) τὸν
 στύρακα τὸν ἐν ταῖς ὀρχήστραις θυμιώμενον τοῖς Διονυσίοις
 φρύγιον ποιεῖν ὀδμὴν τοῖς αἰσθανομένοις. 
 τὸ δ’ ἀρχαῖον ἡ μουσικὴ ἐπ’ ἀνδρείαν προτροπὴ 
 ἦν. Ἀλκαῖος γοῦν ὁ ποιητής, εἴ τις καὶ ἄλλος
 μουσικώτατος γενόμενος, πρότερα τῶν κατὰ ποιητικὴν τὰ κατὰ
 τὴν ἀνδρείαν τίθεται, μᾶλλον τοῦ δέοντος πολεμικὸς
 γενόμενος. διὸ καὶ ἐπὶ τοῖς τοιούτοις σεμνυνόμενός φησιν
 ( fr. 15 B4 )· 
 μαρμαίρει δὲ μέγας δόμος χαλκῷ· πᾶσα δ’ Ἄρῃ
 κεκόσμηται στέγη 
 λαμπραῖσιν κυνίαισι, κὰτ τᾶν λευκοὶ καθύπερθεν 
 ἵππιοι λόφοι 
 νεύουσιν, κεφαλαῖσιν ἀνδρῶν ἀγάλματα· χάλκιαι δὲ 
 πασσάλοις 
 κρυπτοῖσιν περικείμεναι λαμπραὶ κναμίδες, ἄρκος 
 ἰσχυρῶ βέλευς· 
 θόρρακές τε νέω λίνω, κόιλαι τε κατ’ ἀσπίδες
 βεβλημέναι. 
 πὰρ δὲ Χαλκιδικαὶ σπάθαι, πὰρ δὲ ζώματα πολλὰ 
 καὶ κυπαττίδες. 
 τῶν οὐκ ἔστι λαθέσθ᾽, ἐπειδὴ πρώτισθ’ ὑπὸ ἔργον 
 ἕσταμεν τόδε. 
 καίτοι μᾶλλον ἴσως ἥρμοττε τὴν οἰκίαν πλήρη εἶναι
 μουσικῶν ὀργάνων. ἀλλ’ οἱ παλαιοὶ τὴν ἀνδρείαν ὑπελάμβανον εἶναι μεγίστην τῶν πολιτικῶν
 ἀρετῶν, καὶ ταύτῃ τὰ πολλὰ προσνέμειν ... οὐ τοῖς ἄλλοις.
 Ἀρχίλοχος γοῦν ἀγαθὸς ὢν ποιητὴς πρῶτον ἐκαυχήσατο τῷ
 δύνασθαι μετέχειν τῶν πολιτικῶν ἀγώνων, δεύτερον δὲ ἐμνήσθη
 τῶν περὶ τὴν ποιητικὴν ὑπαρχόντων αὐτῷ, λέγων ( fr. 1
 B )· 
 εἰμὶ δ’ ἐγὼ θεράπων μὲν Ἐνυαλίοιο ἄνακτος, 
 καὶ Μουσέων ἐρατὸν δῶρον ἐπιστάμενος. 
 ὁμοίως δὲ καὶ Αἰσχύλος τηλικαύτην δόξαν ἔχων διὰ
 τὴν ποιητικὴν οὐδὲν ἧττον ἐπὶ τοῦ τάφου ἐπιγραφῆναι ἠξίωσεν
 μᾶλλον τὴν ἀνδρείαν, ποιήσας ( fr. 4 B )· 
 ἀλκὴν δ’ εὐδόκιμον Μαραθώνιον ἄλσος ἂν εἴποι 
 καὶ βαθυχαῖταί κεν Μῆδοι ἐπιστάμενοι.

διόπερ καὶ οἱ ἀνδρειότατοι Λακεδαιμόνιοι μετ’ αὐλῶν
 στρατεύονται, Κρῆτες δὲ μετὰ λύρας, μετὰ δὲ συρίγγων καὶ
 αὐλῶν Λυδοί, ὡς Ἡρόδοτος ἱστορεῖ ( I 17 ).
 πολλοὶ δὲ καὶ τῶν βαρβάρων τὰς ἐπικηρυκείας ποιοῦνται μετ᾽
 αὐλῶν καὶ κιθάρας, καταπραύνοντες τῶν ἐναντίων τὰς ψυχάς.
 Θεόπομπος δ’ ἐν τεσσαρακοστῇ ἕκτῃ τῶν Ἱστοριῶν ( FHG I
 319 ) ‘Γέται, φησί, κιθάρας ἔχοντες καὶ
 κιθαρίζοντες τὰς ἐπικηρυκείας ποιοῦνται.’ ὅθεν ἔοικεν καὶ
 Ὅμηρος διατηρῶν τὴν ἀρχαίαν τῶν Ἑλλήνων κατάστασιν λέγειν
 ( Od. 8.99 et 
 Od. 17.271 )· 
 φόρμιγγός θ᾽, ἣν δαιτὶ θεοὶ ποίησαν ἑταίρην, 
 ὡς καὶ τοῖς εὐωχουμένοις χρησίμης οὔσης τῆς
 τέχνης. ἦν δ’ ὡς ἔοικε τοῦτο νενομισμένον, πρῶτον μὲν ὅπως
 ἕκαστος τῶν εἰς μέθην καὶ πλήρωσιν
 ὡρμημένων ἰατρὸν λαμβάνῃ τῆς ὕβρεως καὶ τῆς ἀκοσμίας τὴν
 μουσικήν, εἶθ’ ὅτι τὴν αὐθάδειαν πραύνει· περιαιρουμένη γὰρ
 τὴν στυγνότητα ποιεῖ πρᾳότητα καὶ χαρὰν ἐλευθέριον, ὅθεν
 καὶ Ὅμηρος εἰσήγαγε τοὺς θεοὺς χρωμένους ἐν τοῖς πρώτοις
 τῆς Ἰλιάδος τῇ μουσικῇ. μετὰ γὰρ τὴν περὶ τὸν Ἀχιλλέα
 φιλοτιμίαν διετέλουν γὰρ ἀκροώμενοι 
 Il. 1.603 
 
 φόρμιγγος περικαλλέος, ἣν ἔχ’ Ἀπόλλων, 
 Μουσάων θ᾽ , αἳ ἄειδον ἀμειβόμεναι ὀπὶ
 καλῇ. 
 
 παύσασθαι γὰρ ἔδει τὰ νείκη καὶ τὴν στάσιν, καθάπερ
 ἐλέγομεν. ἐοίκασιν οὖν οἱ πολλοὶ τὴν ἐπιστήμην ἀποδιδόναι
 ταῖς συνουσίαις ἐπανορθώσεως χάριν καὶ ὠφελείας· ἀλλὰ μὴν
 οἱ ἀρχαῖοι καὶ περιέλαβον ἔθεσι καὶ νόμοις τοὺς τῶν θεῶν
 ὕμνους ᾄδειν ἅπαντας ἐν ταῖς ἑστιάσεσιν, ὅπως καὶ διὰ
 τούτων τηρῆται τὸ καλὸν καὶ σωφρονικὸν ἡμῶν. ἐναρμονίων γὰρ
 ὄντων τῶν ᾀσμάτων προσγινόμενος ὁ τῶν θεῶν λόγος
 ἀποσεμνύνει τὸν ἑκάστων τρόπον. Φιλόχορος δέ φησιν
 ( FHG I 387 ) ὡς οἱ παλαιοὶ
 σπένδοντες οὐκ αἰεὶ διθυραμβοῦσιν, ἀλλ’ ὅταν
 σπένδωσι, τὸν μὲν Διόνυσον ἐν οἴνῳ καὶ μέθῃ, τὸν δ᾽
 Ἀπόλλωνα μεθ’ ἡσυχίας καὶ τάξεως μέλποντες. Ἀρχίλοχος γοῦν
 φησιν ( fr. 77 B4 )· 
 ὡς Διωνύσοι’ ἄνακτος καλὸν ἐξάρξαι μέλος 
 οἶδα διθύραμβον, οἴνῳ συγκεραυνωθεὶς φρένας. 
 καὶ Ἐπίχαρμος δ’ ἐν Φιλοκτήτῃ ἔφη ( p. 254
 L )· 
 οὐκ ἔστι διθύραμβος, ὅκχ’ ὕδωρ πίῃς. 
 
 ὅτι μὲν οὖν οὐχ ἡδονῆς χάριν ἐπιπολαίου καὶ
 δημοτικῆς ἡ μουσικὴ προῆλθεν κατ’ ἀρχὰς εἰς τὰς ἑστιάσεις,
 ὥσπερ ἔνιοι νομίζουσιν, φανερὸν ἐκ τῶν εἰρημένων.
 Λακεδαιμόνιοι δ’ ὅτι μὲν ἐμάνθανον τὴν μουσικὴν οὐδὲ
 λέγουσιν· ὅτι δὲ κρίνειν δύνανται καλῶς τὴν τέχνην
 ὁμολογεῖται παρ’ αὐτῶν, καί φασιν τρὶς ἤδη σεσωκέναι
 διαφθειρομένην αὐτήν.

καὶ πρὸς γυμνασίαν δὲ καὶ ὀξύτητα διανοίας συμβάλλεται ἡ
 μουσική· διὸ καὶ τῶν Ἑλλήνων ἕκαστοι καὶ τῶν βαρβάρων οἱ
 γινωσκόμενοι τυγχάνουσιν χρώμενοι. οὐ κακῶς δ’ ἔλεγον οἱ
 περὶ Δάμωνα τὸν Ἀθηναῖον ὅτι καὶ τὰς ᾠδὰς καὶ τὰς ὀρχήσεις
 ἀνάγκη γίνεσθαι κινουμένης πως τῆς ψυχῆς· καὶ αἱ μὲν
 ἐλευθέριοι καὶ καλαὶ ποιοῦσι τοιαύτας, αἱ δ’ ἐναντίαι τὰς
 ἐναντίας. ὅθεν καὶ τὸ Κλεοσθένους τοῦ Σικυωνίων τυράννου
 χαρίεν καὶ σημεῖον διανοίας πεπαιδευμένης. ἰδὼν γάρ, ὥς
 φασι ( Herod. 6, 129 ), φορτικῶς ὀρχησάμενον ἕνα
 τῶν τῆς θυγατρὸς μνηστήρων (Ἱπποκλείδης δ’ ἦν ὁ Ἀθηναῖος)
 ἀπωρχῆσθαι τὸν γάμον αὐτὸν ἔφησεν, νομίζων ὡς ἔοικεν καὶ
 τὴν ψυχὴν τἀνδρὸς εἶναι τοιαύτην. καὶ γὰρ ἐν ὀρχήσει καὶ
 πορείᾳ καλὸν μὲν εὐσχημοσύνη καὶ κόσμος, αἰσχρὸν δὲ ἀταξία
 καὶ τὸ φορτικόν. διὰ τοῦτο γὰρ καὶ ἐξ ἀρχῆς συνέταττον οἱ
 ποιηταὶ τοῖς ἐλευθέροις τὰς ὀρχήσεις καὶ ἐχρῶντο τοῖς
 σχήμασι σημείοις μόνον τῶν ᾀδομένων, τηροῦντες αἰεὶ τὸ
 εὐγενὲς καὶ ἀνδρῶδες ἐπ’ αὐτῶν, ὅθεν καὶ ὑπορχήματα τὰ
 τοιαῦτα προσηγόρευον. εἰ δέ τις ἀμέτρως διαθείη τὴν
 σχηματοποιίαν καὶ ταῖς ᾠδαῖς 
 ἐπιτυγχάνων μηδὲν λέγοι κατὰ τὴν ὄρχησιν, οὗτος δ’ ἦν
 ἀδόκιμος. διὸ καὶ Ἀριστοφάνης ἢ Πλάτων ἐν ταῖς Σκευαῖς, ὡς
 Χαμαιλέων φησίν ( fr. 28 K ), εἴρηκεν οὕτως
 ( I 636 K )· 
 ὥστ’ εἴ τις ὀρχοῖτ’ εὖ, θέαμ’ ἦν· νῦν δὲ δρῶσιν 
 οὐθέν, 
 ἀλλ’ ὥσπερ ἀπόπληκτοι στάδην ἑστῶτες ὠρύονται. 
 ἦν γὰρ τὸ τῆς ὀρχήσεως γένος τῆς ἐν τοῖς χοροῖς
 εὔσχημον τότε καὶ μεγαλοπρεπὲς καὶ ὡσανεὶ τὰς ἐν τοῖς
 ὅπλοις κινήσεις ἀπομιμούμενον. ὅθεν καὶ Σωκράτης ἐν τοῖς
 ποιήμασιν τοὺς κάλλιστα χορεύοντας ἀρίστους φησὶν εἶναι τὰ
 πολέμια λέγων οὕτως ( II 287 B4 )· 
 οἳ δὲ χοροῖς κάλλιστα θεοὺς τιμῶσιν, ἄριστοι 
 ἐν πολέμῳ. 
 σχεδὸν γὰρ ὥσπερ ἐξοπλισία τις ἦν ἡ χορεία καὶ
 ἐπίδειξις οὐ μόνον τῆς λοιπῆς εὐταξίας, ἀλλὰ καὶ τῆς τῶν
 σωμάτων ἐπιμελείας.

Ἀμφίων δ’ ὁ Θεσπιεὺς ἐν δευτέρῳ περὶ τοῦ ἐν Ἑλικῶνι
 Μουσείου ἄγεσθαί φησιν ἐν Ἑλικῶνι παίδων ὀρχήσεις μετὰ
 σπουδῆς, παρατιθέμενος ἀρχαῖον Ἐπίγραμμα τόδε· 
 ἀμφότερ᾽, ὠρχεύμην τε καὶ ἐν Μώσαις ἐδίδασκον 
 ἄνδρας· ὁ δ’ αὐλητὰς ἦν Ἄνακος Φιαλεύς. 
 εἰμὶ δὲ Βακχιάδας Σικυώνιος. ἦ ῥα θεοῖσι 
 ταῖς Σικυῶνι καλὸν τοῦτ’ ἀπέκειτο γέρας. 
 οὐ κακῶς δὲ καὶ Καφισίας ὁ αὐλητής, ἐπιβαλλομένου
 τινὸς τῶν μαθητῶν αὐλεῖν μέγα καὶ
 τοῦτο μελετῶντος, πατάξας εἶπεν οὐκ ἐν τῷ μεγάλῳ τὸ εὖ
 κείμενον εἶναι, ἀλλὰ ἐν τῷ εὖ τὸ μέγα. ἐστὶ δὲ καὶ τὰ τῶν
 ἀρχαίων δημιουργῶν ἀγάλματα τῆς παλαιᾶς ὀρχήσεως λείψανα·
 διὸ καὶ συνέστη τὰ κατὰ τὴν χειρονομίαν ἐπιμελεστέρως διὰ
 ταύτην τὴν αἰτίαν. ἐζήτουν γὰρ κἀν ταύτῃ κινήσεις καλὰς καὶ
 ἐλευθερίους, ἐν τῷ εὖ τὸ μέγα περιλαμβάνοντες· καὶ τὰ
 σχήματα μετέφερον ἐντεῦθεν εἰς τοὺς χορούς, ἐκ δὲ τῶν χορῶν
 εἰς τὰς παλαίστρας. καὶ γὰρ ἐν τῇ μουσικῇ κἀν τῇ τῶν
 σωμάτων ἐπιμελείᾳ περιεποιοῦντο τὴν ἀνδρείαν καὶ πρὸς τὰς
 ἐν τοῖς ὅπλοις κινήσεις ἐγυμνάζοντο μετὰ τῆς ᾠδῆς· ὅθεν
 ἐκινήθησαν αἱ καλούμεναι πυρρίχαι καὶ πᾶς ὁ τοιοῦτος τρόπος
 τῆς ὀρχήσεως· αἱ πολλαὶ γὰρ αἱ ὀνομασίαι αὐτῶν,
 ὡς παρὰ Κρησὶν ὀρσίτης καὶ ἐπικρήδιος. τὴν δ’ ἀπόκινον
 καλουμένην ὄρχησιν, ἧς μνημονεύει Κρατῖνος ἐν Νεμέσει
 ( I 51 K ) καὶ Κηφισόδωρος ἐν Ἀμαζόσιν
 ( ib. 800 ) Ἀριστοφάνης τ’ ἐν Κενταύρῳ
 ( ib. 463 ) καὶ ἄλλοι πλείονες, ὕστερον
 μακτρισμὸν ὠνόμασαν· ἣν καὶ πολλαὶ γυναῖκες ὠρχοῦντο, ἃς
 καὶ μακτιστρίας ὀνομαζομένας οἶδα.

τὰ δὲ στασιμώτερα καὶ πυκνότερα καὶ τὴν ὄρχησιν ἁπλουστέραν
 ἔχοντα καλεῖται δάκτυλοι, ἰαμβική, Μολοσσικὴ ἐμμέλεια,
 κόρδαξ, σίκιννις, Περσική, Φρύγιος νιβατισμός, Θρᾴκιος
 κολαβρισμός, τελεσιάς· Μακεδονικὴ δ᾽
 ἐστὶν αὕτη ὄρχησις, ᾗ χρησάμενοι οἱ περὶ Πτολεμαῖον
 Ἀλέξανδρον τὸν Φιλίππου ἀδελφὸν ἀνεῖλον, ὡς ἱστορεῖ Μαρσύας
 ἐν τρίτῳ Μακεδονικῶν ( scr. hist. Al. M. p.
 44 ). μανιώδεις δ’ εἰσὶν ὀρχήσεις κερνοφόρος καὶ
 μογγὰς καὶ θερμαυστρίς. ἦν δὲ καὶ παρὰ τοῖς ἰδιώταις ἡ
 καλουμένη ἄνθεμα. ταύτην δὲ ὠρχοῦντο μετὰ λέξεως τοιαύτης
 μιμούμενοι καὶ λέγοντες ( carm. pop. 19 B4 )·
 
 ποῦ μοι τὰ ῥόδα, ποῦ μοι τὰ ἴα, ποῦ μοι τὰ καλὰ 
 σέλινα; 
 ταδὶ τὰ ῥόδα, ταδὶ τὰ ἴα, ταδὶ τὰ καλὰ σέλινα. 
 παρὰ δὲ Συρακοσίοις καὶ Χιτωνέας Ἀρτέμιδος ὄρχησίς
 τίς ἐστιν ἴδιος καὶ αὔλησις. ἦν δέ τις καὶ Ἰωνικὴ ὄρχησις
 παροίνιος. καὶ τὴν ἀγγελικὴν δὲ πάροινον ἠκρίβουν ὄρχησιν.
 καλεῖται δέ τις καὶ ἄλλη ὄρχησις κόσμου ἐκπύρωσις, ἧς
 μνημονεύει Μένιππος ὁ κυνικὸς ἐν τῷ Συμποσίῳ. καὶ γελοῖαι
 δ’ εἰσὶν ὀρχήσεις ἴγδις καὶ μακτρισμὸς ἀπόκινός τε καὶ
 σοβάς, ἔτι δὲ μορφασμὸς καὶ γλαὺξ καὶ λέων ἀλφίτων τε
 ἔκχυσις καὶ χρεῶν ἀποκοπὴ καὶ στοιχεῖα καὶ πυρρίχη. μετ᾽
 αὐλῶν δ’ ὠρχοῦντο τὴν τοῦ κελευστοῦ καὶ τὴν καλουμένην
 πινακίδα. σχήματα δέ ἐστιν ὀρχήσεως ξιφισμός, καλαθίσκος,
 καλλαβίδες, σκώψ, σκώπευμα. ἦν δὲ ὁ 
 σκὼψ τῶν ἀποσκοπούντων τι σχῆμα ἄκραν τὴν χεῖρα ὑπὲρ τοῦ
 μετώπου κεκυρτωκότων. μνημονεύει Αἰσχύλος ἐν Θεωροῖς
 ( fr. 79 N )· 
 καὶ μὴν παλαιῶν τῶνδέ σοι σκωπευμάτων. 
 καλλαβίδων δ’ Εὔπολις ἐν Κόλαξιν ( I 304
 K )· 
 καλλαβίδας δὲ βαίνει, 
 σησαμίδας δὲ χέζει. 
 θερμαυστρίς, ἑκατερίδες, σκοπός, χεὶρ καταπρηνής,
 χεὶρ σιμή, διποδισμός, ξύλου παράληψις, ἐπαγκωνισμός,
 καλαθίσκος, στρόβιλος. καὶ τελεσιὰς δ’ ἐστὶν ὄρχησις
 καλουμένη· στρατιωτικὴ δ’ ἐστὶν αὕτη ἀπό τινος ἀνδρὸς
 Τελεσίου λαβοῦσα τοὔνομα, μεθ’ ὅπλων τὸ πρῶτον αὐτὴν
 ἐκείνου ὀρχησαμένου, ὥς φησιν Ἱππαγόρας ἐν τῷ πρώτῳ περὶ
 τῆς Καρχηδονίων Πολιτείας ( FHG IV 430 ).

καλεῖται δ’ ἡ μὲν σατυρικὴ ὄρχησις, ὥς φησιν Ἀριστοκλῆς ἐν
 πρώτῳ περὶ Χορῶν ( ib. 331 ), σίκιννις καὶ οἱ
 σάτυροι σικιννισταί. τινὲς δέ φασιν Σίκιννόν τινα βάρβαρον
 εὑρετὴν αὐτῆς γενέσθαι, ἄλλοι δὲ Κρῆτα λέγουσι τὸ γένος
 εἶναι τὸν Σίκιννον. ὀρχησταὶ δ’ οἱ Κρῆτες, ὥς φησιν
 Ἀριστόξενος ( ib. II 284 ). Σκάμων δ’ ἐν πρώτῳ
 περὶ Εὑρημάτων ( ib. IV 489 ) σίκιννιν αὐτὴν
 εἰρῆσθαι ἀπὸ τοῦ σείεσθαι, καὶ πρῶτον ὀρχήσασθαι τὴν
 σίκιννιν Θέρσιππον. προτέρα δ’ εὕρηται ἡ περὶ τοὺς πόδας
 κίνησις τῆς διὰ τῶν χειρῶν. οἱ γὰρ παλαιοὶ τοὺς πόδας
 μᾶλλον ἐγυμνάζοντο ἐν τοῖς ἀγῶσι καὶ τοῖς κυνηγεσίοις. οἱ
 δὲ Κρῆτες κυνηγετικοί, διὸ καὶ ποδώκεις. εἰσὶ δέ τινες οἵ φασι τὴν σίκιννιν ποιητικῶς ὠνομάσθαι
 ἀπὸ τῆς κινήσεως, ἣν καὶ οἱ σάτυροι ὀρχοῦνται ταχυτάτην
 οὖσαν. οὐ γὰρ ἔχει ἦθος αὕτη ἡ ὄρχησις, διὸ οὐδὲ βραδύνει.
 συνέστηκεν δὲ καὶ σατυρικὴ πᾶσα ποίησις τὸ παλαιὸν ἐκ
 χορῶν, ὡς καὶ ἡ τότε τραγῳδία· διόπερ οὐδὲ ὑποκριτὰς εἶχον.
 τρεῖς δ’ εἰσὶ τῆς σκηνικῆς ποιήσεως ὀρχήσεις, τραγική,
 κωμική, σατυρική. ὁμοίως δὲ καὶ τῆς λυρικῆς ποιήσεως τρεῖς,
 πυρρίχη, γυμνοπαιδική, ὑπορχηματική. καὶ ἐστὶν ὁμοία ἡ μὲν
 πυρρίχη τῇ σατυρικῇ· ἀμφότεραι γὰρ διὰ τάχους. πολεμικὴ δὲ
 δοκεῖ εἶναι ἡ πυρρίχη· ἔνοπλοι γὰρ αὐτὴν παῖδες ὀρχοῦνται.
 τάχους δὲ δεῖ τῷ πολέμῳ εἰς τὸ διώκειν καὶ εἰς τὸ
 ἡττωμένους ‘φεύγειν μηδὲ μένειν μηδ’ αἰδεῖσθαι κακοὺς
 εἶναι’ ( orac. Herod. I 55 ). ἡ δὲ γυμνοπαιδικὴ
 παρεμφερής ἐστι τῇ τραγικῇ ὀρχήσει, ἥτις ἐμμέλεια καλεῖται·
 ἐν ἑκατέρᾳ δὲ ὁρᾶται τὸ βαρὺ καὶ σεμνόν. ἡ δ’ ὑπορχηματικὴ
 τῇ κωμικῇ οἰκειοῦται, ἥτις καλεῖται κόρδαξ· παιγνιώδεις δ᾽
 εἰσὶν ἀμφότεραι.

Ἀριστόξενος δέ φησι ( FHG II 284 ) τὴν πυρρίχην
 ἀπὸ Πυρρίχου Λάκωνος τὸ γένος τὴν προσηγορίαν λαβεῖν·
 Λακωνικὸν δ’ εἶναι μέχρι καὶ νῦν ὄνομα τὸν Πύρριχον.
 ἐμφανίζει δ’ ἡ ὄρχησις πολεμικὴ οὖσα ὡς Λακεδαιμονίων τὸ
 εὕρημα. πολεμικοὶ δ’ εἰσὶν οἱ Λάκωνες, ὧν καὶ οἱ υἱοὶ τὰ
 ἐμβατήρια μέλη ἀναλαμβάνουσιν, ἅπερ καὶ ἐνόπλια καλεῖται.
 καὶ αὐτοὶ δ’ οἱ Λάκωνες ἐν τοῖς πολέμοις τὰ Τυρταίου
 ποιήματα ἀπομνημονεύοντες ἔρρυθμον
 κίνησιν ποιοῦνται. Φιλόχορος δέ φησιν ( FHG I
 393 ) κρατήσαντας Λακεδαιμονίους Μεσσηνίων διὰ τὴν
 Τυρταίου στρατηγίαν ἐν ταῖς στρατείαις ἔθος ποιήσασθαι, ἂν
 δειπνοποιήσωνται καὶ παιωνίσωσιν, ᾄδειν καθ’ ἕνα
 τὰ Τυρταίου· κρίνειν δὲ τὸν πολέμαρχον καὶ
 ἆθλον διδόναι τῷ νικῶντι κρέας. ἡ δὲ πυρρίχη παρὰ μὲν τοῖς
 ἄλλοις Ἕλλησιν οὐκ ἔτι παραμένει· ἐκλιπούσης δὲ αὐτῆς
 συμβέβηκε καὶ τοὺς πολέμους καταλυθῆναι. παρὰ μόνοις δὲ
 Λακεδαιμονίοις διαμένει προγύμνασμα οὖσα τοῦ πολέμου·
 ἐκμανθάνουσί τε πάντες ἐν τῇ Σπάρτῃ ἀπὸ πέντε ἐτῶν
 πυρριχίζειν. ἡ δὲ καθ’ ἡμᾶς πυρρίχη Διονυσιακή τις εἶναι
 δοκεῖ, ἐπιεικεστέρα οὖσα τῆς ἀρχαίας. ἔχουσι γὰρ οἱ
 ὀρχούμενοι θύρσους ἀντὶ δοράτων, προίενται δὲ ἐπ’ ἀλλήλους
 καὶ νάρθηκας καὶ λαμπάδας φέρουσιν ὀρχοῦνταί τε τὰ περὶ τὸν
 Διόνυσον καὶ τὰ περὶ τοὺς Ἰνδοὺς ἔτι τε τὰ περὶ
 τὸν Πενθέα. τακτέον δὲ ἐπὶ τῆς πυρρίχης τὰ κάλλιστα μέλη
 καὶ τοὺς ὀρθίους ῥυθμούς.

ἔοικεν δὲ ἡ γυμνοπαιδικὴ τῇ καλουμένῃ ἀναπάλῃ παρὰ τοῖς
 παλαιοῖς. γυμνοὶ γὰρ ὀρχοῦνται οἱ παῖδες πάντες, ἐρρύθμους
 φοράς τινας ἀποτελοῦντες καὶ σχήματά τινα τῶν χειρῶν κατὰ
 τὸ ἀνάπαλον, ὥστ’ ἐμφαίνειν θεωρήματά τινα τῆς παλαίστρας
 καὶ τοῦ παγκρατίου, κινοῦντες ἐρρύθμως τοὺς πόδας. τρόποι
 δ’ αὐτῆς οἵ τε ὠσχοφορικοὶ καὶ οἱ
 βακχικοί, ὥστε καὶ τὴν ὄρχησιν ταύτην εἰς τὸν
 Διόνυσον ἀναφέρεσθαι. Ἀριστόξενος δέ φησιν ( FHG II
 284 ) ὡς οἱ παλαιοὶ γυμναζόμενοι πρῶτον ἐν τῇ
 γυμνοπαιδικῇ εἰς τὴν πυρρίχην ἐχώρουν πρὸ τοῦ εἰσιέναι εἰς
 τὸ θέατρον. καλεῖται δ’ ἡ πυρρίχη καὶ χειρονομία. ἡ δ᾽
 ὑπορχηματική ἐστιν ἐν ᾗ ᾄδων ὁ χορὸς ὀρχεῖται. φησὶ γοῦν ὁ
 Βακχυλίδης ( fr. 23 B4 )· 
 οὐχ ἕδρας ἔργον οὐδ’ ἀμβολᾶς. 
 καὶ Πίνδαρος δέ φησιν ( fr. 112 B4 )·
 
 Λάκαινα μὲν παρθένων ἀγέλα. 
 ὀρχοῦνται δὲ ταύτην παρὰ τῷ Πινδάρῳ οἱ Λάκωνες,
 καὶ ἐστὶν ὑπορχηματικὴ ὄρχησις ἀνδρῶν καὶ γυναικῶν ....
 βέλτιστοι δέ εἰσι τῶν τρόπων οἵτινες καὶ ὀρχοῦνται. εἰσὶ δὲ
 οἵδε· προσοδιακοί, ἀποστολικοὶ (οὗτοι δὲ καὶ παρθένιοι
 καλοῦνται) καὶ οἱ τούτοις ὅμοιοι. τῶν γὰρ ὕμνων οἳ μὲν
 ὠρχοῦντο, οἳ δὲ οὐκ ὠρχοῦντο .... ἢ τοὺς εἰς Ἀφροδίτην καὶ
 Διόνυσον, καὶ τὸν παιᾶνα δὲ ὁτὲ μὲν ὁτὲ δὲ οὔ. εἰσὶ δὲ καὶ
 παρὰ τοῖς βαρβάροις ὥσπερ καὶ παρὰ τοῖς Ἕλλησι σπουδαῖαι
 καὶ φαῦλαι ὀρχήσεις. ὁ μὲν κόρδαξ παρ’ Ἕλλησι φορτικός, ἡ
 δὲ ἐμμέλεια σπουδαία, καθάπερ καὶ ἡ παρὰ Ἀρκάσι κίδαρις,
 παρὰ Σικυωνίοις τε ὁ ἀλητήρ. οὕτως δὲ καὶ ἐν Ἰθάκῃ καλεῖται
 ἀλητήρ, ὡς ἱστορεῖ Ἀριστόξενος ἐν πρώτῳ Συγκρίσεων
 ( FHG II 284 ). καὶ περὶ μὲν ὀρχήσεως τοσαῦτά
 μοι ἐπὶ τοῦ παρόντος λέλεκται.

τὸ δὲ παλαιὸν ἐτηρεῖτο περὶ τὴν μουσικὴν τὸ 
 καλὸν καὶ πάντ’ εἶχε κατὰ τὴν τέχνην τὸν οἰκεῖον
 αὑτοῖς κόσμον. διόπερ ἦσαν ἴδιοι καθ’ ἑκάστην ἁρμονίαν
 αὐλοὶ καὶ ἑκάστοις αὐλητῶν ὑπῆρχον αὐλοὶ ἑκάστῃ ἁρμονίᾳ
 πρόσφοροι ἐν τοῖς ἀγῶσι. Πρόνομος δ’ ὁ Θηβαῖος πρῶτος
 ηὔλησεν ἀπὸ τῶν αὐτῶν πάσασ τὰς ἁρμονίας· νῦν δὲ
 εἰκῇ καὶ ἀλόγως ἅπτονται τῆς μουσικῆς. καὶ πάλαι μὲν τὸ
 παρὰ τοῖς ὄχλοις εὐδοκιμεῖν σημεῖον ἦν κακοτεχνίας· ὅθεν
 καὶ Ἀσωπόδωρος ὁ Φλιάσιος κροταλιζομένου ποτέ τινος τῶν
 αὐλητῶν διατρίβων αὐτὸς ἔτι ἐν τῷ ὑποσκηνίῳ ‘τί τοῦτ᾽;
 εἶπεν, δῆλον ὅτι μέγα κακὸν γέγονεν,’ ὡς οὐκ ἂν ἄλλως ἐν
 τοῖς πολλοῖς εὐδοκιμήσαντος. οἶδα δέ τινας τοῦθ᾽
 ἱστορήσαντας ὡς Ἀντιγενείδου εἰπόντος. καίτοι οἱ καθ’ ἡμᾶς
 γε τέλος ποιοῦνται τῆς τέχνης τὴν παρὰ τοῖς θεάτροις
 εὐημερίαν. διόπερ Ἀριστόξενος ἐν τοῖς Συμμίκτοις
 Συμποτικοῖς ( FHG II 291 ) ‘ὅμοιον, φησί,
 ποιοῦμεν Ποσειδωνιάταις τοῖς ἐν τῷ Τυρσηνικῷ κόλπῳ
 κατοικοῦσιν. οἷς συνέβη τὰ μὲν ἐξ ἀρχῆς Ἕλλησιν οὖσιν
 ἐκβεβαρβαρῶσθαι Τυρρηνοῖς ἢ Ῥωμαίοις γεγονόσι,
 καὶ τήν τε φωνὴν μεταβεβληκέναι τά τε λοιπὰ τῶν
 ἐπιτηδευμάτων, ἄγειν δὲ μίαν τινὰ αὐτοὺς τῶν ἑορτῶν τῶν
 Ἑλληνικῶν ἔτι καὶ νῦν, ἐν ᾗ συνιόντες ἀναμιμνήσκονται τῶν
 ἀρχαίων ἐκείνων ὀνομάτων τε καὶ νομίμων καὶ ἀπολοφυράμενοι
 πρὸς ἀλλήλους καὶ ἀποδακρύσαντες ἀπέρχονται. οὕτω δὴ οὖν, φησί, καὶ ἡμεῖς, ἐπειδὴ καὶ τὰ
 θέατρα ἐκβεβαρβάρωται καὶ εἰς μεγάλην διαφθορὰν προελήλυθεν
 ἡ πάνδημος αὕτη μουσική, καθ’ αὑτοὺς γενόμενοι ὀλίγοι
 ἀναμιμνησκόμεθα οἵα ἦν ἡ μουσική.’ ταῦτα μὲν ὁ
 Ἀριστόξενος.

κἀμοὶ δὲ διὰ τοῦτο φαίνεται φιλοσοφητέον εἶναι περὶ
 μουσικῆς. καὶ γὰρ Πυθαγόρας ὁ Σάμιος τηλικαύτην δόξαν ἔχων
 ἐπὶ φιλοσοφίᾳ καταφανής ἐστιν ἐκ πολλῶν οὐ παρέργως
 ἁψάμενος μουσικῆς· ὅς γε καὶ τὴν τοῦ παντὸς οὐσίαν διὰ
 μουσικῆς ἀποφαίνει συγκειμένην. τὸ δ’ ὅλον ἔοικεν ἡ παλαιὰ
 τῶν Ἑλλήνων σοφία τῇ μουσικῇ μάλιστ’ εἶναι δεδομένη. καὶ
 διὰ τοῦτο τῶν μὲν θεῶν Ἀπόλλωνα, τῶν δὲ ἡμιθέων Ὀρφέα
 μουσικώτατον καὶ σοφώτατον ἔκρινον· καὶ πάντας τοὺς
 χρωμένους τῇ τέχνῃ ταύτῃ σοφιστὰς ἀπεκάλουν, ὥσπερ καὶ
 Αἰσχύλος ἐποίησεν ( fr. 314 N )· 
 εἴτ’ οὖν σοφιστὴς καλὰ παραπαίων χέλυν. 
 ὅτι δὲ πρὸς τὴν μουσικὴν οἰκειότατα διέκειντο οἱ
 ἀρχαῖοι δῆλον καὶ ἐξ Ὁμήρου· ὃς διὰ τὸ μεμελοποιηκέναι
 πᾶσαν ἑαυτοῦ τὴν ποίησιν ἀφροντιστὶ τοὺς πολλοὺς
 ἀκεφάλους ποιεῖ στίχους καὶ λαγαρούς, ἔτι δὲ μειούρους.
 Ξενοφάνης δὲ καὶ Σόλων καὶ Θέογνις καὶ Φωκυλίδης, ἔτι δὲ
 Περίανδρος ὁ Κορίνθιος ἐλεγειοποιὸς καὶ τῶν λοιπῶν οἱ μὴ
 προσάγοντες πρὸς τὰ ποιήματα μελῳδίαν ἐκπονοῦσι τοὺς
 στίχους τοῖς ἀριθμοῖς καὶ τῇ τάξει τῶν μέτρων ... καὶ
 σκοποῦσιν ὅπως αὐτῶν μηθεὶς
 μήτε ἀκέφαλος ἔσται μήτε λαγαρὸς μήτε
 μείουρος. ἀκέφαλοι δέ εἰσιν οἱ ἐπὶ τῆς ἀρχῆς τὴν χωλότητα
 ἔχοντες· 
 ἐπειδὴ νῆάς τε καὶ Ἑλλήσποντον ἵκοντο ( Il. 21.2 ). 
 ἐπίτονος τετάνυστο βοὸς ἶφι κταμένοιο ( Od. 12.423. 
 Il. 3.375 ). 
 λαγαροὶ δὲ οἱ ἐν μέσῳ, οἷον· 
 αἶψα δ’ ἄρ’ Αἰνείαν φίλον υἱὸν Ἀγχίσαο. 
 τῶν αὖθ’ ἡγείσθην Ἀσκληπιοῦ δύο παῖδε ( Il. 2.731 ). 
 μείουροι δ’ εἰσὶν οἱ ἐπὶ τῆς ἐκβολῆς, οἷον· 
 Τρῶες δ’ ἐρρίγησαν, ὅπως ἴδον αἴολον ὄφιν ( Il. 12.208 ). 
 καλὴ Κασσιέπεια θεοῖς δέμας ἐοικυῖα ( Il. 8.305? ). 
 τοῦ φέρον ἐμπλήσας ἀσκὸν μέγαν, ἐν δὲ καὶ ἤια ( Od. 9.212 ).

διετήρησαν δὲ μάλιστα τῶν Ἑλλήνων Λακεδαιμόνιοι τὴν
 μουσικήν, πλείστῃ αὐτῇ χρώμενοι, καὶ συχνοὶ παρ’ αὐτοῖς
 ἐγένοντο μελῶν ποιηταί. τηροῦσιν δὲ καὶ νῦν τὰς ἀρχαίας
 ᾠδὰς ἐπιμελῶς πολυμαθεῖς τε εἰς ταύτας εἰσὶ καὶ ἀκριβεῖς.
 ὅθεν καὶ Πρατίνας φησί ( fr. 2 B4 )· 
 Λάκων ὁ τέττιξ εὔτυκος εἰς χορόν. 
 [διὸ καὶ οἱ ποιηταὶ διετέλουν προσαγορεύοντες
 οὕτως τὰς ᾠδάς ( fr. ad. 80 B ) ‘γλυκυτάτων
 πρύτανιν ὕμνων’ καὶ ( fr. ad. 81 ) ‘μέλεα
 μελιπτέρωτα Μουσᾶν.’] ἀπὸ γὰρ τῆς τοῦ βίου σωφροσύνης καὶ
 αὐστηρίας μετέβαινον ἀσμένως ἐπὶ τὴν μουσικήν, ἐχούσης τὸ
 κηλητικὸν τῆς ἐπιστήμης. εἰκότως οὖν ἐγίνετο χαίρειν τοὺς
 ἀκροωμένους. 
 
 ἐκάλουν δὲ καὶ χορηγούς, ὥς φησιν ὁ Βυζάντιος 
 Δημήτριος ἐν τετάρτῳ περὶ Ποιημάτων, οὐχ ὥσπερ νῦν
 τοὺς μισθουμένους τοὺς χορούς, ἀλλὰ τοὺς καθηγουμένους τοῦ
 χοροῦ, καθάπερ αὐτὸ τοὔνομα σημαίνει. 
 καὶ τὸ χρηστομουσεῖν καὶ μὴ παραβαίνειν τοὺς ἀρχαίους τῆς
 μουσικῆς νόμους. 
 συνέβαινε δὲ τὸ μὲν παλαιὸν φιλομουσεῖν τοὺς Ἕλληνας· μετὰ
 δὲ ταῦτα γενομένης ἀταξίας καταγηρασάντων σχεδὸν ἁπάντων
 τῶν ἀρχαίων νομίμων ἥ τε προαίρεσις αὕτη κατελύθη καὶ
 τρόποι μουσικῆς φαῦλοι κατεδείχθησαν, οἷς ἕκαστος τῶν
 χρωμένων ἀντὶ μὲν πρᾳότητος περιεποιεῖτο μαλακίαν, ἀντὶ δὲ
 σωφροσύνης ἀκολασίαν καὶ ἄνεσιν. ἔσται δ’ ἴσως τοῦτο
 ἔτι μᾶλλον καὶ ἐπὶ πλέον προαχθήσεται, ἐὰν μή
 τις ἀγάγῃ πάλιν εἰς τοὐμφανὲς τὴν πάτριον μουσικήν. τὸ
 παλαιὸν γὰρ καὶ τῶν ἡρώων τὰς πράξεις καὶ τῶν θεῶν τοὺς
 ὕμνους δι’ ᾠδῆς ἐποιοῦντο. Ὅμηρος γοῦν φησιν ἐπ’ Ἀχιλλέως
 ( Il. 9.189 )· ‘ἄειδε δ᾽
 ἄρα κλέα ἀνδρῶν’ ἡρώων . καὶ τὸν Φήμιον δέ φησιν
 ὅτι 
 Od. 1.337 
 
 πολλὰ βροτῶν θελκτήρια οἶδεν, 
 ἔργ’ ἀνδρῶν τε θεῶν τε, τά τε κλείουσιν
 ἀοιδοί. 
 
 τὸ δὲ ἔθος τοῦτο καὶ παρὰ τοῖς βαρβάροις ἐσῴζετο, ὥς
 φησι Δίνων ἐν τοῖς Περσικοῖς ( FHG II 90 ). τὴν
 γοῦν Κύρου τοῦ πρώτου ἀνδρείαν καὶ τὸν μέλλοντα πόλεμον
 ἔσεσθαι πρὸς Ἀστυάγην προείδοντο οἱ ᾠδοί. ‘ὅτε γάρ, φησίν, ᾐτήσατο τὴν εἰς Πέρσας ἀποδημίαν ὁ
 Κῦρος (ἐγεγόνει δ’ αὐτοῦ πρότερον ἐπὶ τῶν ῥαβδοφόρων, εἶθ᾽
 ὕστερον ἐπὶ τῶν ὁπλοφόρων) καὶ ἀπῆλθεν .... εὐωχουμένου οὖν
 τοῦ Ἀστυάγους μετὰ τῶν φίλων τότε Ἀγγάρης ὄνομα (οὗτος δ᾽
 ἦν τῶν ᾠδῶν ὁ ἐνδοξότατος) ᾖδεν εἰσκληθεὶς τά τε ἄλλα τῶν
 εἰθισμένων καὶ τὸ ἔσχατον εἶπεν ὡς ἀφεῖται εἰς τὸ ἕλος
 θηρίον μέγα, θρασύτερον ὑὸς ἀγρίου· ὃ ἂν κυριεύσῃ τῶν καθ᾽
 αὑτὸ τόπων, πολλοῖς μετ’ ὀλίγον ῥᾳδίως μαχεῖται. ἐρομένου
 δὲ τοῦ Ἀστυάγους ‘ποῖον θηρίον;’ ἔφη Κῦρον τὸν Πέρσην.
 νομίσας οὖν ὀρθῶς αὐτὸν ὑπωπτευκέναι καὶ μεταπεμπόμενος
 .... οὐδὲν ὤνησεν.’

ἐγὼ δὲ ἔχων ἔτι πολλὰ λέγειν περὶ μουσικῆς αὐλῶν ἀκούων
 βόμβου καταπαύσω τὸ πολυλογεῖν, τὰ ἐκ Φιλαύλου Φιλεταίρου
 ἐπειπών ( II 235 K )· 
 ὦ Ζεῦ, καλόν γ’ ἔστ’ ἀποθανεῖν αὐλούμενον. 
 τούτοις ἐν Ἅιδου γὰρ μόνοις ἐξουσία 
 ἀφροδισιάζειν ἐστίν. οἱ δὲ τοὺς τρόπους 
 ῥυπαροὺς ἔχοντες μουσικῆς ἀπειρίᾳ 
 εἰς τὸν πίθον φέρουσι τὸν τετρημένον.’ 
 μετὰ δὲ ταῦτα ζητήσεως γενομένης περὶ σαμβύκης 
 ἔφη ὁ Μασσούριος ὀξύφθογγον εἶναι μουσικὸν ὄργανον
 τὴν σαμβύκην διειλέχθαι τε περὶ αὐτοῦ Εὐφορίωνα τὸν
 ἐποποιὸν ἐν τῷ περὶ Ἰσθμίων ( fr. 33 M ),
 χρῆσθαι φήσας αὐτῷ Πάρθους καὶ Τρωγλοδύτας τετραχόρδῳ ὄντι· ἱστορεῖν δὲ τοῦτο
 Πυθαγόραν ἐν τῷ περὶ τῆς Ἐρυθρᾶς Θαλάσσης. καλεῖται δέ τι
 καὶ τῶν πολιορκητικῶν ὀργάνων σαμβύκη, οὗ τό τε σχῆμα καὶ
 τὴν κατασκευὴν ἀποδείκνυσι Βίτων ἐν τῷ πρὸς Ἄτταλον περὶ
 Ὀργάνων. καὶ Ἀνδρέας ὁ Πανορμίτης ἐν τῷ τριακοστῷ τρίτῳ τῶν
 Σικελικῶν τῶν κατὰ πόλιν ( FHG IV 302 ), ὡς ἀπὸ
 δύο νεῶν προσάγοιτο τοῖς τῶν ἐναντίων τείχεσι· καλεῖσθαί τε
 σαμβύκην, ἐπειδὴ ὅταν ἐξαρθῇ γίνεται σχῆμα νεὼς καὶ
 κλίμακος ἑνοποιουμένων, ὅμοιον δέ τί ἐστιν καὶ τὸ τῆς
 σαμβύκης. Μόσχος δ’ ἐν πρώτῳ Μηχανικῶν Ῥωμαικὸν εἶναι λέγει
 τὸ μηχάνημα καὶ Ἡρακλείδην τὸν Ταραντῖνον εὑρεῖν αὐτοῦ τὸ
 εἶδος. Πολύβιος δ’ ἐν τῇ ὀγδόῃ τῶν Ἱστοριῶν ( c. 8,
 6 ) ‘Μάρκελλος, φησί, δυσχρηστούμενος ἐν τῇ
 Συρακουσῶν πολιορκίᾳ ὑπὸ τῶν Ἀρχιμήδους κατασκευασμάτων
 ἔλεγεν ταῖς μὲν ναυσὶν αὑτοῦ κυαθίζειν ἐκ θαλάσσης
 Ἀρχιμήδην, τὰς δὲ σαμβύκας ῥαπιζομένας ὥσπερ ἐκ πότου μετ᾽
 αἰσχύνης ἐκπεπτωκέναι."

εἰπόντος δὲ ἐπὶ τούτοις Αἰμιλιανοῦ· ‘ἀλλὰ μήν, ὦ ἑταῖρε
 Μασούριε, πολλάκις καὶ αὐτὸς ἐν ἐννοίᾳ γίνομαι, μουσικῆς ὢν
 ἐραστής, περὶ τῆς μαγάδιδος καλουμένης, πότερον αὐλῶν εἶδος
 ἢ κιθάρας ἐστίν. ὁ μὲν γὰρ ἥδιστος Ἀνακρέων λέγει που
 ( fr. 18 B4 )· 
 ψάλλω δ’ εἴκοσι ... 
 χορδαῖσι μάγαδιν ἔχων· ὦ Λεύκασπι, σὺ δ’ ἡβᾷς. 
 
 Ἴων δ’ ὁ Χῖος ἐν Ὀμφάλῃ ὡς περὶ αὐλῶν λέγει διὰ
 τούτων ( fr. 23 N )· 
 Λυδός τε μάγαδις αὐλὸς ἡγείσθω βοῆς. 
 ὅπερ ἐξηγούμενος ἰαμβεῖον Ἀρίσταρχος ὁ
 γραμματικός, ὃν μάντιν ἐκάλει Παναίτιος ὁ Ῥόδιος φιλόσοφος
 διὰ τὸ ῥᾳδίως καταμαντεύεσθαι τῆς τῶν ποιημάτων διανοίας,
 γένος αὐλοῦ φησιν εἶναι τὸν μάγαδιν, οὔτ’ Ἀριστοξένου τοῦτ᾽
 εἰπόντος ἐν τοῖς περὶ Αὐλητῶν ἢ ἐν τοῖς περὶ Αὐλῶν καὶ
 Ὀργάνων, ἀλλὰ μὴν οὐδὲ Ἀρχεστράτου· πεποίηται γὰρ καὶ τούτῳ
 δύο βυβλία περὶ Αὐλητῶν. οὐκ εἶπεν δὲ τοῦτο οὐδὲ Πύρρανδρος
 ἐν τῷ περὶ Αὐλητῶν, οὐδὲ Φίλλις ὁ Δήλιος· ξυνέγραψε γὰρ καὶ
 οὗτος περὶ Αὐλητῶν καὶ Εὐφράνωρ. Τρύφων δ’ ἐν δευτέρῳ περὶ
 Ὀνομασιῶν λέγει οὕτως ( fr. 110 V ). ‘ὁ δὲ
 μάγαδις καλούμενος αὐλός.’ καὶ πάλιν· ‘ ὁ μάγαδις
 ἐν ταὐτῷ ὀξὺν καὶ βαρὺν φθόγγον ἐπιδείκνυται, ὡς
 Ἀναξανδρίδης ἐν Ὁπλομάχῳ φησίν ( II 149 K )·
 
 μαγάδι λαλήσω μικρὸν ἅμα σοι καὶ μέγα.’ 
 τὴν ἀπορίαν οὖν μοι ταύτην οὐδεὶς ἄλλος δυνήσεται
 ἀπολύσασθαι, καλὲ Μασούριε, ἢ σύ.’

καὶ ὃς ἔφη· ‘Δίδυμος ὁ γραμματικὸς ἐν ταῖς εἰς Ἴωνα
 Ἀντεξηγήσεσιν ( p. 302 Schm ), ἑταῖρε Αἰμιλιανέ,
 μάγαδιν αὐλὸν ἀκούει τὸν κιθαριστήριον· οὗ μνημονεύειν
 Ἀριστόξενον ἐν πρώτῳ περὶ Αὐλῶν Τρήσεως ( FHG II
 286 ) λέγοντα πέντε γένη εἶναι αὐλῶν, παρθενίους, παιδικούς, κιθαριστηρίους,
 τελείους, ὑπερτελείους. ἢ ἐλλείπειεν οὖν δεῖ παρὰ τῷ Ἴωνι
 τόν τε σύνδεσμον, ἵν’ ᾖ μάγαδις αὐλός θ᾽ ὁ
 προσαυλούμενος τῇ μαγάδιδι. ἡ γὰρ μάγαδις ὄργανόν ἐστι
 ψαλτικόν, ὡς Ἀνακρέων φησί ( fr. 18 ), Λυδῶν τε
 εὕρημα. διὸ καὶ τὰς Λυδὰς ψαλτρίας φησὶν εἶναι ὁ Ἴων ἐν τῇ
 Ὀμφάλῃ διὰ τούτων ( fr. 22 N )· 
 ἀλλ’ εἶα, Λυδαὶ ψάλτριαι παλαιθέτων 
 ὕμνων ἀοιδοί, τὸν ξένον κοιμήσατε. 
 Θεόφιλος δ’ ὁ κωμικὸς ἐν Νεοπτολέμῳ καὶ τὸ τῇ
 μαγάδιδι ψάλλειν μαγαδίζειν λέγει ἐν τούτοις ( II 475
 K )· 
 πονηρὸν υἱὸν καὶ πατέρα καὶ μητέρα 
 ἐστὶν μαγαδίζειν ἐπὶ τροχοῦ καθημένους· 
 οὐδεὶς γὰρ ἡμῶν ταὐτὸν ᾄσεται μέλος. 
 Εὐφορίων δὲ ἐν τῷ περὶ Ἰσθμίων ( fr. 32
 M ) παλαιὸν μέν φησι τὸ ὄργανον εἶναι τὴν μάγαδιν,
 μετασκευασθῆναι δ’ ὀψέ ποτε καὶ σαμβύκην μετονομασθῆναι.
 πλεῖστον δ’ εἶναι τοῦτο τὸ ὄργανον ἐν Μιτυλήνῃ, ὡς καὶ μίαν
 τῶν Μουσῶν ἔχουσαν αὐτὸ ὑπὸ Λεσβοθέμιδος ποιηθῆναι ἀρχαίου
 ἀγαλματοποιοῦ. Μέναιχμος δ’ ἐν τοῖς περὶ Τεχνιτῶν
 ( fr. 5 M ) τὴν πηκτίδα, ἣν τὴν αὐτὴν εἶναι
 τῇ μαγάδιδι, Σαπφώ φησιν εὑρεῖν. Ἀριστόξενος δὲ ( FHG
 II 286 ) τὴν μάγαδιν καὶ τὴν πηκτίδα χωρὶς
 πλήκτρου διὰ ψαλμοῦ παρέχεσθαι τὴν χρείαν. διόπερ καὶ
 Πίνδαρον εἰρηκέναι ἐν τῷ πρὸς Ἱέρωνα σκολίῳ ( fr. 125
 B4 ), τὴν μάγαδιν ὀνομάσαντα ψαλμὸν ἀντίφθογγον, διὰ τὸ διὰ δύο γενῶν ἅμα
 καὶ διὰ πασῶν ἔχειν τὴν συνῳδίαν ἀνδρῶν τε καὶ παίδων. καὶ
 Φρύνιχος δ’ ἐν Φοινίσσαις εἴρηκε ( fr. 11 N )·
 
 ψαλμοῖσιν ἀντίσπαστ’ ἀείδοντες μέλη. 
 καὶ Σοφοκλῆς ἐν Μυσοῖς ( fr. 378 N )·
 
 πολὺς δὲ Φρὺξ τρίγωνος, ἀντίσπαστά τε 
 Λυδῆς ἐφύμνει πηκτίδος συγχορδία.

διαποροῦσι δ’ ἔνιοι ὅπως τῆς μαγάδιδος οὔσης κατὰ
 Ἀνακρέοντα (ὀψὲ γάρ ποτε τὰ πολύχορδα ὀφθῆναι) μνημονεύων
 αὐτῆς ὁ Ἀνακρέων λέγει ( fr. 18 )· 
 ψάλλω δ’ εἴκοσι .... 
 χορδαῖσι μάγαδιν ἔχων, ὦ Λεύκασπι. 
 καὶ ὁ μὲν Ποσειδώνιός φησιν ( FHG III
 277 ) τριῶν μελῳδιῶν αὐτὸν μνημονεύειν, Φρυγίου τε
 καὶ Δωρίου καὶ Λυδίου· ταύταις γὰρ μόναις τὸν
 Ἀνακρέοντα κεχρῆσθαι· ὧν ζʹ χορδαῖς ἑκάστης
 περαινομένης εἰκότως φάναι ψάλλειν αὐτὸν κʹ 
 χορδαῖς, τῷ ἀρτίῳ χρησάμενον ἀριθμῷ τὴν μίαν ἀφελόντα.
 ἀγνοεῖ δ’ ὁ Ποσειδώνιος ὅτι ἀρχαῖόν ἐστιν ὄργανον ἡ
 μάγαδις, σαφῶς Πινδάρου λέγοντος τὸν Τέρπανδρον ἀντίφθογγον
 εὑρεῖν τῇ παρὰ Λυδοῖς πηκτίδι τὸν βάρβιτον ( fr. 125
 B4 )· 
 τόν ῥα Τέρπανδρός ποθ’ ὁ Λέσβιος εὗρε 
 πρῶτος ἐν δείπνοισι Λυδῶν 
 ψαλμὸν ἀντίφθογγον ὑψηλᾶς ἀκούων πηκτίδος. 
 
 πηκτὶς δὲ καὶ μάγαδις ταὐτόν, καθά φησιν ὁ
 Ἀριστόξενος καὶ Μέναιχμος ὁ Σικυώνιος ἐν τοῖς περὶ Τεχνιτῶν
 ( cf. Litt. b ). καὶ τὴν Σαπφὼ δέ φησιν
 οὗτος, ἥτις ἐστὶν Ἀνακρέοντος πρεσβυτέρα, πρώτην χρήσασθαι
 τῇ πηκτίδι. ὅτι δὲ καὶ Τέρπανδρος ἀρχαιότερος Ἀνακρέοντος
 δῆλον ἐκ τούτων· τὰ Κάρνεια πρῶτος πάντων Τέρπανδρος νικᾷ,
 ὡς Ἑλλάνικος ἱστορεῖ ἔν τε τοῖς ἐμμέτροις Καρνεονίκαις κἀν
 τοῖς καταλογάδην ( FHG I 61 ). ἐγένετο δὲ ἡ
 θέσις τῶν Καρνείων κατὰ τὴν ἕκτην καὶ εἰκοστὴν ὀλυμπιάδα,
 ὡς Σωσίβιός φησιν ἐν τῷ περὶ Χρόνων ( ib. II
 625 ). Ἱερώνυμος δ’ ἐν τῷ περὶ Κιθαρῳδῶν, ὅπερ
 ἐστὶ πέμπτον περὶ Ποιητῶν ( fr. 5 Hi ), κατὰ
 Λυκοῦργον τὸν νομοθέτην τὸν Τέρπανδρόν φησι γενέσθαι, ὃς
 ὑπὸ πάντων συμφώνως ἱστορεῖται μετὰ Ἰφίτου τοῦ Ἠλείου τὴν
 πρώτην ἀριθμηθεῖσαν τῶν Ὀλυμπίων θέσιν διαθεῖναι. Εὐφορίων
 τε ἐν τῷ περὶ Ἰσθμίων ( fr. 32 M ) τὰ πολύχορδά
 φησι τῶν ὀργάνων ὀνόμασι μόνον παρηλλάχθαι, παμπάλαιον δ᾽
 αὐτῶν εἶναι τὴν χρῆσιν.

Διογένης δ’ ὁ τραγικὸς διαφέρειν πηκτίδα μαγάδιδος, λέγων
 οὕτως ἐν τῇ Σεμέλῃ ( p. 776 N )· 
 καίτοι κλύω μὲν Ἀσιάδος μιτρηφόρους 
 Κυβέλας γυναῖκας, παῖδας ὀλβίων Φρυγῶν, 
 τυπάνοισι καὶ ῥόμβοισι καὶ χαλκοκτύπων 
 βόμβοις βρεμούσας ἀντίχερσι κυμβάλων ... 
 σοφὴν θεῶν ὑμνῳδὸν ἰατρόν θ’ ἅμα. 
 κλύω δὲ Λυδὰς Βακτρίας τε παρθένους 
 
 ποταμῷ παροίκους Ἅλυι Τμωλίαν θεὸν 
 δαφνόσκιον κατ’ ἄλσος Ἄρτεμιν σέβειν 
 ψαλμοῖς τριγώνων πηκτίδων ἀντιζύγοις 
 ὁλκοῖς κρεκούσας μάγαδιν, ἔνθα Περσικῷ 
 νόμῳ ξενωθεὶς αὐλὸς ὁμονοεῖ χοροῖς. 
 καὶ Φίλλις δ’ ὁ Δήλιος ἐν δευτέρῳ περὶ Μουσικῆς
 διαφέρειν φησὶ πηκτίδα μαγάδιδος, λέγων οὕτως· ‘φοίνικες,
 πηκτίδες, μαγάδιδες, σαμβῦκαι, ἰαμβῦκαι, τρίγωνα,
 κλεψίαμβοι, σκινδαψοί, ἐννεάχορδα. ἐν οἷς γάρ, φησί, τοὺς
 ἰάμβους ᾖδον ἰαμβύκας ἐκάλουν· ἐν οἷς δὲ παρελογίζοντο τὰ
 ἐν τοῖς μέτροις κλεψιάμβους. μαγάδιδας δὲ ἐν οἷσ 
 τὰ διὰ πασῶν καὶ πρὸς ἴσα τὰ μέρη τῶν ᾀδόντων ἡρμοσμένα.
 καὶ ἄλλα δ’ ἦν παρὰ ταῦτα· καὶ γὰρ βάρβιτος ἢ βάρμος καὶ
 ἄλλα πλείονα τὰ μὲν ἔγχορδα, τὰ δὲ ἔνηχα κατεσκεύαζον.’

ἦν γὰρ δή τινα καὶ χωρὶς τῶν ἐμφυσωμένων καὶ χορδαῖς
 διειλημμένων ἕτερα ψόφου μόνον παρασκευαστικά, καθάπερ τὰ
 κρέμβαλα. περὶ ὧν φησι Δικαίαρχος ἐν τοῖς περὶ τοῦ τῆς
 Ἑλλάδος Βίου ( FHG II 239 ), ἐπιχωριάσαι φάσκων
 ποτὲ καθ’ ὑπερβολὴν εἰς τὸ προσορχεῖσθαί τε καὶ προσᾴδειν
 ταῖς γυναιξὶν ὄργανά τινα ποιά, ὧν ὅτε τις ἅπτοιτο τοῖς
 δακτύλοις ποιεῖν λιγυρὸν ψόφον· δηλοῦσθαι δὲ ἐν τῷ τῆς
 Ἀρτέμιδος ᾄσματι ( c. pop. 3 B4 ), οὗ ἐστιν
 ἀρχή· ‘Ἄρτεμι, σοί μέ τι φρὴν ἐφίμερον
 ὕμνον υεναιτε ὅθεν αδε τις ἀλλὰ χρυσοφανια κρέμβαλα
 χαλκοπάραα χερσίν.’ Ἕρμιππος δ’ ἐν Θεοῖς τὸ τούτοις κρούειν
 κρεμβαλίζειν εἴρηκεν ἐν τούτοις ( I 232 K )·
 
 λεπάδας δὲ πετρῶν ἀποκόπτοντες 
 κρεμβαλίζουσι. 
 Δίδυμος δέ φησιν ( p. 250 Schm )
 εἰωθέναι τινὰς ἀντὶ τῆς λύρας κογχύλια καὶ ὄστρακα
 συγκρούοντας ἔρρυθμον ἦχόν τινα ἀποτελεῖν τοῖς ὀρχουμένοις,
 καθάπερ καὶ Ἀριστοφάνην ἐν Βατράχοις φάναι
 ( 1305 ).

Ἀρτέμων δ’ ἐν τῷ πρώτῳ περὶ Διονυσιακοῦ Συστήματος
 ( FHG IV 342 ) Τιμόθεόν φησι τὸν Μιλήσιον
 παρὰ τοῖς πολλοῖς δόξαι πολυχορδοτέρῳ συστήματι χρήσασθαι
 τῇ μαγάδι· διὸ καὶ παρὰ τοῖς Λάκωσιν εὐθυνόμενον ὡς
 παραφθείροι τὴν ἀρχαίαν μουσικήν, καὶ μέλλοντός τινος
 ἐκτέμνειν αὐτοῦ τὰς περιττὰς τῶν χορδῶν, δεῖξαι παρ’ αὐτοῖς
 ὑπάρχοντα Ἀπολλωνίσκον πρὸς τὴν αὑτοῦ σύνταξιν ἰσόχορδον
 λύραν ἔχοντα καὶ ἀφεθῆναι. Δοῦρις δ’ ἐν τῷ περὶ Τραγῳδίας
 ( FHG II 486 ) ὠνομάσθαι φησὶ τὴν μάγαδιν ἀπὸ
 Μάγδιος Θρᾳκὸς γένος. Ἀπολλόδωρος δ’ ἐν τῇ πρὸς τὴν
 Ἀριστοκλέους Ἐπιστολὴν Ἀντιγραφῇ ‘ὃ νῦν, φησίν, ἡμεῖς
 λέγομεν ψαλτήριον, τοῦτ’ εἶναι μάγαδιν, ὁ δὲ κλεψίαμβος
 κληθείς, ἔτι δ’ ὁ τρίγωνος καὶ ὁ ἔλυμος καὶ τὸ ἐννεάχορδον
 ἀμαυρότερα τῇ χρείᾳ καθέστηκεν. καὶ Ἀλκμὰν δέ ( fr. 91
 B4 ) φησιν· ‘μάγαδιν δ᾽
 ἀποθέσθαι.’ Σοφοκλῆς δὲ ἐν Θαμύρᾳ ( fr. 217 N )·
 
 πηκταὶ δὲ λύραι καὶ μαγάδιδες 
 τά τ’ ἐν Ἕλλησι ξόαν’ ἡδυμελῆ. 
 Τελέστης δ’ ἐν Ὑμεναίῳ διθυράμβῳ πεντάχορδόν φησιν
 αὐτὴν εἶναι διὰ τούτων ( fr. 4 B )· 
 ἄλλος δ’ ἄλλαν κλαγγὰν ἱεὶς 
 κερατόφωνον ἐρέθιζε μάγαδιν, 
 ἐν πενταρράβδῳ χορδᾶν ἀρθμῷ 
 χέρα καμψιδίαυλον ἀναστρωφῶν τάχος ... 
 οἶδα δὲ καὶ ἄλλο ὄργανον ᾧ τῶν Θρᾳκῶν οἱ βασιλεῖς
 ἐν τοῖς δείπνοις χρῶνται, ὥς φησιν Νικομήδης ἐν τῷ περὶ
 Ὀρφέως ( FHG IV 465 ). φοίνικα δὲ τὸ ὄργανον
 Ἔφορος ( ibid. I 276 ) καὶ Σκάμων ( ibid.
 IV 490 ) ἐν τοῖς περὶ Εὑρημάτων ὑπὸ Φοινίκων
 εὑρεθὲν ταύτης τυχεῖν τῆς προσηγορίας· Σῆμος δὲ ὁ Δήλιος ἐν
 πρώτῳ Δηλιάδος ( ibid. 492 ) διὰ τὸ ἐκ τοῦ ἐν
 Δήλῳ φοίνικος τοὺς ἀγκῶνας αὐτοῦ ἐξειργάσθαι. τῇ σαμβύκῃ
 πρώτην φησὶ χρήσασθαι Σίβυλλαν, ἧς Σκάμων ὁ προειρημένος
 ( l. s )· ὀνομασθῆναι δ’ αὐτὴν εὑρεθεῖσαν ὑπὸ
 Σάμβυκος τινός.

καὶ περὶ τοῦ τρίποδος δὲ καλουμένου (ὄργανον δὲ καὶ τοῦτο
 μουσικόν) ὁ προειρημένος Ἀρτέμων γράφει οὕτως ( ib.
 342 )· ‘ὅθεν πολλὰ τῶν ὀργάνων οὐδ’ εἰ γέγονέ ποτε
 γινώσκεται· καθάπερ ὁ Πυθαγόρου τοῦ Ζακυνθίου τρίπους.
 ὀλιγοχρόνιον γὰρ τὴν ἀκμὴν σχὼν ἢ διὰ τὸ δοκεῖν ἐργώδης εἶναι κατὰ τὴν χειροθεσίαν ἢ δι’ ἣν δή
 ποτ’ οὖν αἰτίαν συντόμως καταλυθεὶς διαλέληθε τοὺς πολλούς.
 ἦν δὲ παραπλήσιος μὲν Δελφικῷ τρίποδι καὶ τοὔνομ’ ἐντεῦθεν
 ἔσχεν, τὴν δὲ χρῆσιν τριπλῆς κιθάρας παρείχετο. τῶν γὰρ
 ποδῶν ἑστώτων ἐπί τινος βάσεως εὐστρόφου, καθάπερ αἱ τῶν
 περιάκτων δίφρων κατασκευάζονται θέσεις, τὰς μέσας τρεῖς
 χώρας τὰς ἀπὸ ποδὸς ἐπὶ πόδα διεστώσας ἐνέτεινε χορδαῖς,
 ὑπερθεὶς ἑκάστῃ πῆχυν καὶ κάτω προσαρμόσας χορδοτόνια, καὶ
 τὸν ἐπάνω κόσμον κοινὸν τοῦ λέβητος καὶ τῶν παρηρτημένων
 ἐνίων ἀποδούς· ἐξ ὧν καὶ τὴν φαντασίαν εἶχεν ἀστείαν καὶ
 τὸν ἦχον προσέβαλλεν ἁδρότερον. διένειμεν δὲ τὰς τρεῖς
 χώρας ταῖς τρισὶν ἁρμονίαις τῇ τε δωριστὶ καὶ φρυγιστὶ καὶ
 λυδιστί. καὶ καθεζόμενος αὐτὸς ἐπί τινος δίφρου περὶ ταυτὸν
 συμμέτρως ἔχοντα τῇ συστάσει, διείρας δὲ τὴν εὐώνυμον χεῖρα
 πρὸς τὴν ἐπιβολήν, καὶ τῇ ἑτέρᾳ χρησόμενος τῷ
 πλήκτρῳ, καθ’ ὁποίαν δὴ πρώτην ᾑρεῖτο τῶν ἁρμονιῶν
 μετέστρεφε τῷ ποδὶ τὴν βάσιν εὔτροχον δ᾽ οὖσαν,
 καὶ πρὸς ἑτέραν πλευρὰν πάλιν ἐπιβάλλων ἐχρῆτο καὶ πάλιν
 ἑτέραν. οὕτω δ’ ὀξέως ὑπὸ τὴν χεῖρα προσῆγεν αὐτῷ τὰ
 συστήματα ἡ τῆς βάσεως εὐκινησία τῷ ποδὶ ψαυομένη καὶ τὴν
 χειροθεσίαν ἐπὶ τοσοῦτον εἰθίσθη κατοξύνειν ὥστ᾽, εἴ τις μὴ
 συνορῴη τὸ γινόμενον, ἀλλὰ διὰ τῆς ἀκοῆς
 μόνον κρίνοι, νομίζειν γʹ κιθαρῶν ἀκούειν
 διαφόρως ἡρμοσμένων. καὶ τοῦτο τὸ ὄργανον θαυμασθὲν ἰσχυρῶς
 μετὰ τὸν ἐκείνου βίον ἐξέλιπεν εὐθέως.’

τὴν δὲ ψιλὴν κιθάρισιν πρῶτόν φησιν Μέναιχμος ( fr.
 6 ) εἰσαγαγεῖν Ἀριστόνικον τὸν Ἀργεῖον, τῇ ἡλικίᾳ
 γενόμενον κατὰ Ἀρχίλοχον, κατοικήσαντα ἐν Κορκύρᾳ.
 Φιλόχορος δ’ ἐν γʹ Ἀτθίδος ( FHG I
 395 ) ‘Λύσανδρος, φησίν, ὁ Σικυώνιος κιθαριστὴς
 πρῶτος μετέστησε τὴν ψιλοκιθαριστικήν, μακροὺς τοὺς τόνους
 ἐντείνας καὶ τὴν φωνὴν εὔογκον ποιήσας, καὶ τὴν ἔναυλον
 κιθάρισιν, ᾗ πρῶτοι οἱ περὶ Ἐπίγονον ἐχρήσαντο. καὶ
 περιελὼν τὴν συντομίαν τὴν ὑπάρχουσαν ἐν τοῖς ψιλοῖς
 κιθαρισταῖς χρώματά τε εὔχροα πρῶτος ἐκιθάρισε καὶ ἰάμβους
 καὶ μάγαδιν, τὸν καλούμενον συριγμόν, καὶ ὄργανον μετέλαβεν
 μόνος τῶν πρὸ αὐτοῦ, καὶ τὸ πρᾶγμα αὐξήσας χορὸν
 περιεστήσατο πρῶτος. Δίωνα δὲ τὸν Χῖον τὸ τοῦ Διονύσου
 σπονδεῖον πρῶτον κιθαρίσαι Μέναιχμος ( fr. 7 ).
 Τιμόμαχος δ’ ἐν τοῖς Κυπριακοῖς ( FHG IV 521 )
 Στήσανδρον λέγει τὸν Σάμιον ἐπὶ πλεῖον αὐξῆσαι τὴν τέχνην
 καὶ πρῶτον ἐν Δελφοῖς κιθαρῳδῆσαι τὰς καθ’ Ὅμηρον μάχας,
 ἀρξάμενον ἀπὸ τῆς Ὀδυσσείας. ἄλλοι δὲ πρῶτόν φασιν παρ᾽
 Ἐλευθερναίοις κιθαρίσαι τὰς ἐρωτικὰς ᾠδὰς Ἀμήτορα τὸν
 Ἐλευθερναῖον, οὗ καὶ τοὺς ἀπογόνους Ἀμητορίδας καλεῖσθαι.
 Ἀριστόξενος δέ φησιν ( ib. II 285 )· ‘ὥσπερ τῶν ἑξαμέτρων τινὲς ἐπὶ τὸ γελοῖον
 παρῳδὰς εὗρον, οὕτως καὶ τῆς κιθαρῳδίας πρῶτος Οἰνώπας· ὃν
 ἐζήλωσαν Πολύευκτός τε ὁ Ἀχαιὸς καὶ Διοκλῆς ὁ Κυναιθεύς.’
 καὶ μοχθηρῶν δὲ ᾀσμάτων γεγόνασι ποιηταί, περὶ ὧν φησι
 Φαινίας ὁ Ἐρέσιος ἐν τοῖς πρὸς τοὺς Σοφιστὰς ( FHG II
 299 ) γράφων οὕτως· ‘Τελένικος ὁ Βυζάντιος, ἔτι δὲ
 Ἀργᾶς ποιηταὶ μοχθηρῶν ὄντες νόμων πρὸς μὲν τὸν ἴδιον
 χαρακτῆρα τῆς ποιήσεως εὐπόρουν, τῶν δὲ Τερπάνδρου καὶ
 Φρύνιδος νόμων οὐδὲ κατὰ μικρὸν ἠδύναντο ἐπιψαῦσαι.’ τοῦ
 Ἀργᾶ μνημονεύει Ἄλεξις ἐν Ἀποβάτῃ οὕτως ( II 304
 K )· 
 Χορόνικος ὁ ποιητὴς ὁδί. 
 Β. τίνων ποιητὴς ᾀσμάτων; Α. σεμνῶν πάνυ. 
 Β. τί πρὸς τὸν Ἀργᾶν οὗτος; Α. ἡμέρας δρόμῳ 
 κρείττων. 
 καὶ Ἀναξανδρίδης ἐν Ἡρακλεῖ ( ibid.
 141 )· 
 ὃ μὲν γὰρ εὐφυής τις εἶναι φαίνεται· 
 ὡς δ’ εὐρύθμως λαβὼν τὸ μελετητήριον 
 εἶτ’ ἐσχεδίασε δριμέως ενπαπαι, 
 μεστὸς γενόμενος πρὸς τὸν Ἀργᾶν βούλομαι 
 κωδωνίσας πέμψαι σ’ ἀγωνιούμενον, 
 ἵνα καὶ σὺ νικᾷς τοὺς σοφιστάς, ὦ φίλε.

ὁ δὲ τοὺς εἰς Χιωνίδην ἀναφερομένους ποιήσας Πτωχοὺς
 Γνησίππου τινὸς μνημονεύει παιγνιαγράφου τῆς ἱλαρᾶς μούσης,
 λέγων οὕτως ( I 5 K )· 
 ταῦτ’ οὐ μὰ Δία Γνήσιππος οὐδὲ Κλεομένης 
 ἐν ἐννέ’ ἂν χορδαῖς κατεγλυκάνατο. 
 
 καὶ ὁ τοὺς Εἵλωτας δὲ πεποιηκώς φησιν ( I
 294 )· 
 τὰ Στησιχόρου τε καὶ Ἀλκμᾶνος Σιμωνίδου τε 
 ἀρχαῖον ἀείδειν. ὁ δὲ Γνήσιππος ἔστ’ ἀκούειν, 
 ὃς νυκτερίν’ εὗρε μοιχοῖς ἀείσματ’ ἐκκαλεῖσθαι 
 γυναῖκας ἔχοντας ἰαμβύκην τε καὶ τρίγωνον. 
 Κρατῖνος ἐν Μαλθακοῖς ( ib. 43 )·
 
 τίς ἄρ’ ἐρῶντά μ’ οἶδεν, ὦ Γνήσιππε, ἐγὼ πολλῇ
 χολη. 
 οἴομαι ... μηδὲν οὕτως μωρὸν εἶναι καὶ κενόν. 
 σκώπτει δ’ αὐτὸν εἰς τὰ ποιήματα καὶ ἐν Βουκόλοις
 ( ib. 16 )· 
 ὃς οὐκ ἔδωκ’ αἰτοῦντι Σοφοκλέει χορόν, 
 τῷ Κλεομάχου δ᾽, ὃν οὐκ ἂν ἠξίουν ἐγὼ 
 ἐμοὶ διδάσκειν οὐδ’ ἂν εἰς Ἀδώνια. 
 ἐν δὲ ταῖς Ὥραις ( ib. 90 )· 
 ἴτω δὲ καὶ τραγῳδίας 
 ὁ Κλεομάχου διδάσκαλος 
 μετ’ αὐτόν, ὁ παρατιλτριῶν 
 ἔχων χορὸν λυδιστὶ τιλλουσῶν μέλη πονηρά. 
 Τηλεκλείδης δὲ ἐν τοῖς Στερροῖς ( ib.
 217 ) καὶ περὶ μοιχείας ἀναστρέφεσθαί φησιν αὐτόν.
 Κλέαρχος δὲ ἐν δευτέρῳ Ἐρωτικῶν ( FHG II 316 )
 τὰ ἐρωτικά φησιν ᾄσματα καὶ τὰ Λοκρικὰ καλούμενα οὐδὲν τῶν
 Σαπφοῦς καὶ Ἀνακρέοντος διαφέρειν. ἔτι δὲ τὰ Ἀρχιλόχου καὶ
 τῶν Ὁμήρου Ἐπικιχλίδων τὰ πολλὰ διὰ
 τῆς ἐμμέτρου ποιήσεως τούτων ἔχεταί τινος τῶν παθῶν, ἀλλὰ
 καὶ τὰ Ἀσωποδώρου περὶ τὸν Ἔρωτα καὶ πᾶν τὸ τῶν ἐρωτικῶν
 ἐπιστολῶν γένος ἐρωτικῆς τινος διὰ λόγου ποιήσεώς
 ἐστιν.’

τοσαῦτα τοῦ Μασουρίου διεξελθόντος περιηνέχθησαν ἡμῖν καὶ
 αἱ δεύτεραι καλούμεναι τράπεζαι, πολλάκις ἡμῖν διδόμεναι οὐ
 μόνον ταῖς τῶν Κρονίων ἡμέραις, ἐν αἷς Ῥωμαίων παισὶν
 ἔθος ἐστὶν ἑστιᾶν τοὺς οἰκέτας, αὐτοὺς τὰς
 τῶν οἰκετῶν ἀναδεχομένους λειτουργίας. Ἑλληνικὸν δὲ τοῦτο
 τὸ ἔθος· ἐν Κρήτῃ γοῦν τῇ τῶν Ἑρμαίων ἑορτῇ τὸ ὅμοιον
 γίνεται, ὥς φησι Καρύστιος ἐν Ἰστορικοῖς Ὑπομνήμασιν
 ( FHG IV 358 ). εὐωχουμένων γὰρ τῶν οἰκετῶν
 οἱ δεσπόται ὑπηρετοῦσιν πρὸς τὰς διακονίας. καὶ ἐν Τροιζῆνι
 δὲ μηνὶ Γεραιστίῳ· πανήγυρις δὲ τότε γίνεται πολυήμερος, ἧς
 ἐν μιᾷ οἱ δοῦλοι μετὰ τῶν πολιτῶν κοινῇ τε ἀστραγαλίζουσιν
 καὶ οἱ κύριοι τοὺς δούλους ἑστιῶσιν, ὡς ὁ αὐτός φησιν
 Καρύστιος. Βήρωσος δ’ ἐν πρώτῳ Βαβυλωνιακῶν ( FHG II
 498 ) τῷ Λώῳ φησὶ μηνὶ ἑκκαιδεκάτῃ ἄγεσθαι ἑορτὴν
 Σάκαια προσαγορευομένην ἐν Βαβυλῶνι ἐπὶ ἡμέρας πέντε, ἐν
 αἷς ἔθος εἶναι ἄρχεσθαι τοὺς δεσπότας ὑπὸ τῶν οἰκετῶν
 ἀφηγεῖσθαί τε τῆς οἰκίας ἕνα αὐτῶν ἐνδεδυκότα στολὴν ὁμοίαν
 τῇ βασιλικῇ, ὃν καὶ καλεῖσθαι ζωγάνην. μνημονεύει τῆς
 ἑορτῆς καὶ Κτησίας ἐν δευτέρῳ Περσικῶν ( fr. 16
 M ). Κῷοι δὲ τοὐναντίον δρῶσιν, ὡς ἱστορεῖ
 Μακαρεὺς ἐν τρίτῳ Κῳακῶν ( FHG IV
 422 )· ὅταν γὰρ τῇ Ἥρᾳ θύωσιν, δοῦλοι οὐ
 παραγίνονται ἐπὶ τὴν εὐωχίαν. διὸ καὶ Φύλαρχον εἰρηκέναι·
 
 σουριηι μοῦνοι μὲν ἐλεύθεροι ἱεροεργοί, 
 ἀνδράσι προσκεινοισιν ἐλεύθερον ἆμαρ ἔχοντες· 
 δούλων δ’ οὔτις πάμπαν ἐσέρχεται οὐδ’ ἠβαιόν.

Βάτων δ’ ὁ Σινωπεὺς ὁ ῥήτωρ ἐν τῷ περὶ Θεσσαλίας καὶ
 Αἱμονίας ( FHG IV 349 ) σαφῶς ἐμφανίζει τὴν τῶν
 Σατουρναλίων ἑορτὴν Ἑλληνικωτάτην, φάσκων αὐτὴν παρὰ τοῖς
 Θεσσαλοῖς Πελώρια καλεῖσθαι, γράφων οὕτως· ‘θυσίας κοινῆς
 τοῖς Πελασγοῖς γινομένης ἀπαγγεῖλαί τινα τῷ Πελασγῷ ἄνδρα,
 ᾧ ὄνομα ἦν Πέλωρος, διότι ἐν τῇ Αἱμονίᾳ σεισμῶν μεγάλων
 γενομένων ῥαγείη τὰ Τέμπη ὄρη ὀνομαζόμενα καὶ διότι διὰ τοῦ
 διαστήματος ὁρμῆσαν τὸ τῆς λίμνης ὕδωρ ἐμβάλλοι εἰς τὸ τοῦ
 Πηνειοῦ ῥεῖθρον, καὶ τὴν πρότερον λιμνάζουσαν χώραν ἅπασαν
 γεγυμνῶσθαι καὶ ἀναξηραινομένων τῶν ὑδάτων πεδία θαυμαστὰ
 τῷ μεγέθει καὶ τῷ κάλλει ἀναφαίνεσθαι. ἀκούσαντα οὖν τὸν
 Πελασγὸν τὴν τράπεζαν ἀφθόνως αὑτῷ κεκοσμημένην τῷ Πελώρῳ
 παραθεῖναι. καὶ τοὺς ἄλλους δὲ φιλοφρονουμένους ἕκαστον
 φέρειν ὅ τι ἔχοι παρ’ αὑτῷ βέλτιστον καὶ παρατιθέναι ἐπὶ
 τὴν τράπεζαν τῷ ἀπαγγείλαντι, καὶ αὐτὸν τὸν Πελασγὸν
 προθύμως διακονεῖν καὶ τῶν ἄλλων τοὺς ἐν ἀξιώματι ὄντας
 ὑπηρετεῖν, καθότι ἑκάστῳ ὁ καιρὸς
 παρέπιπτεν. διόπερ φασίν, ἐπεὶ τὴν χώραν κατέσχον,
 ἀπομίμημα τῆς τότε γενομένης ἑορτῆς ... καὶ θύοντας Διὶ
 Πελωρίῳ τραπέζας τε λαμπρῶς κοσμοῦντας παρατιθέναι καὶ
 οὕτως φιλάνθρωπον τε τὴν πανήγυριν συντελεῖν,
 ὥστε καὶ τοὺς ξένους ἅπαντας ἐπὶ τὴν θοίνην παραλαμβάνειν
 καὶ τοὺς δεσμώτας λύειν καὶ τοὺς οἰκέτας κατακλίναντας μετὰ
 πάσης παρρησίας ἑστιᾶν, διακονούντων αὐτοῖς τῶν δεσποτῶν·
 καὶ τὸ σύνολον ἔτι καὶ νῦν Θεσσαλοὺς μεγίστην ἑορτὴν
 ἄγοντας προσαγορεύειν Πελώρια.’

πολλάκις οὖν, ὡς ἔφην, τῶν τοιούτων ἡμῖν παρατιθεμένων
 ἐπιδορπισμάτων ἔφη τις τῶν παρόντων ( Eur. Hipp.
 436 )· 
 αἱ δεύτεραί πως φροντίδες σοφώτεραι. — 
 τί γὰρ ποθεῖ τράπεζα; τῷ δ’ οὐ βρίθεται; 
 πλήρης μὲν ὄψων ποντίων, πάρεισι δὲ 
 μόσχων τέρειναι σάρκες ἀρνεία τε δαὶς 
 καὶ πεπτὰ καὶ κροτητὰ τῆς ξουθοπτέρου 
 πελάνῳ μελίσσης ἀφθόνως δεδευμένα, 
 φησὶν ὁ Εὐριπίδης ἐν Κρήσσαις ( fr. 467
 N ). καὶ ὡς ὁ Εὔβουλος δ’ ἐν Ὀλβίᾳ ἔφη ( II
 190 K )· 
 ἐν τῷ γὰρ αὐτῷ πάνθ’ ὁμοῦ πωλήσεται 
 ἐν ταῖς Ἀθήναις, σῦκα, κλητῆρες, βότρυς, 
 γογγυλίδες, ἄπιοι, μῆλα, μάρτυρες, ῥόδα, 
 μέσπιλα, χόρια, σχαδόνες, ἐρέβινθοι, δίκαι, 
 
 πυός, πυριάτη, μύρτα, κληρωτήρια, 
 ὑάκινθος, ἄρνες, κλεψύδραι, νόμοι, γραφαί. 
 μέλλοντος οὖν τοῦ Ποντιανοῦ λέγειν περὶ ἑκάστου
 τῶν παρακειμένων, ‘οὐ πρότερόν γε, ἔφη ὁ Οὐλπιανός,
 ἀκουσόμεθα περὶ τούτων, ἕως ἂν περὶ ἐπιδορπισμάτων εἴπῃς.’
 καὶ ὁ Ποντιανός· ‘τραγήματα Κράτης φησὶ ( p. 65
 W ) Φιλιππίδην λέγειν ἐν Φιλαργύρῳ οὕτως
 ( III 307 K )· 
 πλακοῦντες, ἐπιδορπίσματ᾽, ᾠά, σήσαμα· 
 ὅλην λέγοντα με ἐπιλείποι τὴν ἡμέραν. 
 καὶ Δίφιλος ἐν Τελεσίᾳ ( II 567 )·
 
 τράγημα, μυρτίδες, πλακοῦς, ἀμύγδαλα. 
 Β. ἐγὼ δὲ ταῦθ’ ἥδιστά γ’ ἐπιδορπίζομαι. 
 Σώφιλος ἐν Παρακαταθήκῃ ( II 445 )·
 
 ἡδύ γε μετ’ ἀνδρῶν ἐστιν Ἑλλήνων αἰεὶ 
 συνάγειν· τὸ πρᾶγμα χάριεν. ‘οὐχὶ δώδεκα 
 κυάθους’, ἀνεβόησέν τις, ‘ὑποχεῖς; κωμάσαι 
 πρὸς τὴν Ταναγρικὴν δεῖ γάρ, ἵν’ ἐκεῖ κατακλιθεὶς 
 ἐπιδορπίσηται τὰς ὀνείας ματτύας.’ 
 Πλάτων ἐν τῷ Ἀτλαντικῷ μεταδόρπια αὐτὰ καλεῖ ἐν
 τούτοις ( Critiae p. 115a )· ‘πάντα τε εὐώδη
 ἔφερέ που τοῖς κατοικοῦσιν ἡ γῆ, καὶ τὸν ἥμερον δὲ καρπὸν
 πλεῖστον ἔφερεν καὶ ἀκροδρύων πλῆθος καὶ ὅσα παραμύθια
 ἡδονῆς μεταδόρπια.’

[Τρύφων δέ φησι ( fr. 136 V ) τὸ παλαιὸν πρὶν
 εἰσελθεῖν τοὺς δαιτυμόνας, ἐπὶ τῶν τραπεζῶν κεῖσθαι τὴν
 ἑκάστου μοῖραν, ὕστερον δὲ πολλά τε καὶ
 ποικίλα ἐπεισφέρεσθαι διὸ καὶ ἐπιφορήματα κληθῆναι.
 Φιλύλλιος δ’ ἐν Φρεωρύχῳ φησὶν περὶ τῶν δευτέρων τραπεζῶν
 λέγων· 
 ἀμυγδάλια, καρύδι’ , ἐπιφορήματα. 
 καὶ Ἄρχιππος ἐν Ἡρακλεῖ καὶ Ἡρόδοτος ἐν
 αʹ . καὶ ἐπιδορπίσασθαι δ’ ἔλεγον τὸ ἐντραγεῖν
 καὶ ἐπιδειπνῆσαι.] ἅπερ Ἄρχιππος ἐν Ἡρακλεῖ Γαμοῦντι
 ἐπιφορήματα καλεῖ διὰ τούτων ( I 680 K )· 
 ἰτρίοις ἐπιφορήμασί τ᾽ 
 ἄλλοις γέμουσα. 
 καὶ Ἡρόδοτος δὲ ἐν τῇ πρώτῃ ( c. 133 )·
 ‘σιτίοις δὲ ὀλίγοισι χρέονται, ἐπιφορήμασι δὲ πολλοῖς.’ τὸ
 μέντοι κατὰ τὴν παροιμίαν λεγόμενον ‘Ἀβυδηνὸν ἐπιφόρημα’
 τέλος τί ἐστιν καὶ ἐλλιμένιον, ὡς Ἀριστείδης
 φησὶν ἐν γʹ περὶ Παροιμιῶν. Διονύσιος δ’ ὁ τοῦ
 Τρύφωνος· ‘τὸ μὲν παλαιὸν πρὶν εἰσελθεῖν τοὺς δαιτυμόνας
 ἐπὶ τῶν τραπεζῶν κεῖσθαι τὴν ἑκάστου μοῖραν, ὕστερον δὲ
 πολλὰ καὶ ποικίλα ἐπιφέρεσθαι. διὸ καὶ
 ἐπιφορήματα κληθῆναι.’ Φιλύλλιος δ’ ἐν Φρεωρύχῳ τὰ
 ἐπιφερόμενα μετὰ τὸ δειπνῆσαι λέγων ὧδε ( I 787
 K )· 
 ἀμυγδάλια, καρύδι’ , ἐπιφορήματα. 
 Πλάτων δ’ ἐν Μενέλεῳ ἐπιτραπεζώματα αὐτὰ καλεῖ
 οἷον τὰ ἐπιτιθέμενα ταῖς τραπέζαις βρώματα, λέγων οὕτως
 ( I 622 K )· 
 εἰπέ μοι, 
 ὡς ὀλίγα λοιπὰ τῶν ἐπιτραπεζωμάτων; 
 Β. ὁ γὰρ θεοῖσιν ἐχθρὸς αὐτὰ κατέφαγεν. 
 
 Ἀριστοτέλης δ’ ἐν τῷ περὶ Μέθης ( fr. 91
 R ) τὰ τραγήματά φησι λέγεσθαι ὑπὸ τῶν ἀρχαίων
 τρωγάλια· ὡσεὶ γὰρ ἐπιδορπισμὸν εἶναι. Πίνδαρος δέ ἐστιν ὁ
 εἰπών ( fr. 124, 3 B4 )· 
 δείπνου δὲ λήγοντος γλυκὺ τρωγάλιον, 
 καίπερ πεδ’ ἄφθονον βοράν. 
 ὄντως γὰρ κατὰ τὸν Εὐριπίδην ἀποβλέψαντα ἔστιν εἰς
 τὰ παρακείμενα εἰπεῖν ( fr. 1052, 3 N )· 
 ὁρᾷς τὸν εὐτράπεζον ὡς ἡδὺς βίος.

ὅτι γὰρ ἦσαν καὶ παρὰ τοῖς ἀρχαίοις αἱ δεύτεραι τράπεζαι
 πολυτελῶς μεμεριμνημέναι, παρίστησιν Πίνδαρος ἐν
 Ὀλυμπιονίκαις περὶ τῆς Πέλοπος κρεουργίας διηγούμενος
 ( I 50 )· 
 τραπέζαισι δ’ ἀμφὶ δεύτερα κρεῶν 
 σέθεν διεδάσαντο καὶ φάγον. 
 ἐμοὶ δ’ ἄπορα γαστρίμαργον μακάρων τιν’ εἰπεῖν. 
 οἱ δὲ παλαιότεροι ἁπλῶς τραπέζας ἔλεγον, ὡς Ἀχαιὸς
 ἐν Ἡφαίστῳ σατυρικῷ ( fr. 17 N )· 
 θοίνῃ σε πρῶτον τέρψομεν· πάρεστι δέ. 
 Β. τὸ δεύτερον δὲ τῷ με κηλήσεις
 τρόπῳ; 
 Α. μύρῳ σε χρίσω πάμπαν εὐόσμῳ δέμας. 
 Β. ὕδωρ δὲ νῖψαι χεῖρας οὐ πρόσθεν δίδως; 
 Α. ἡνίκα τράπεζά γ’ ἐκποδὼν ἀπαίρεται. 
 Ἀριστοφάνης Σφηξίν ( 1216 )· 
 ὕδωρ κατὰ χειρός, τὰς τραπέζας εἰσφέρειν. 
 
 Ἀριστοτέλης δ’ ἐν τῷ περὶ Μέθης παραπλησίως ἡμῖν
 δευτέρας τραπέζας προσαγορεύει διὰ τούτων ( fr. 91
 R )· ‘τὸ μὲν οὖν ὅλον διαφέρειν τράγημα βρώματος
 νομιστέον ὅσον ἔδεσμα τρωγαλίου. τοῦτο γὰρ πάτριον τοὔνομα
 τοῖς Ἕλλησιν, ἐπεὶ ἐν τραγήμασι τὰ βρώματα 
 παρατίθενται. διόπερ οὐ κακῶς ἔοικεν εἰπεῖν ὁ πρῶτος
 δευτέραν προσαγορεύσας τράπεζαν· ὄντως γὰρ ἐπιδορπισμός τις
 ὁ τραγηματισμός ἐστιν, καὶ δεῖπνον ἕτερον παρατίθεται
 τὰ τραγήματα.’ Δικαίαρχος δ’ ἐν πρώτῳ τῆς εἰς
 Τροφωνίου Καταβάσεώς φησιν οὕτως ( FHG II 266 )·
 ‘ἥ γε τὴν πολλὴν δαπάνην ἐν τοῖς δείπνοις παρέχουσα δευτέρα
 τράπεζα προσεγένετο, καὶ στέφανοι καὶ μύρα καὶ θυμιάματα
 καὶ τὰ τούτοις ἀκόλουθα πάντα.’

ἐδίδοτο δὲ καὶ ᾠὸν ἐν τῇ δευτέρᾳ τραπέζῃ, ὥσπερ καὶ λαγῷα
 καὶ κίχλαι κοινῇ μετὰ τῶν μελιπήκτων εἰσεφέρετο, ὡς
 Ἀντιφάνης ἐν Λεπτινίσκῳ φησὶν οὕτως ( II 68 K )·
 
 οἶνον Θάσιον πίνοις ἄν; Β. εἴ τις ἐγχέοι. 
 Α. πρὸς ἀμυγδάλας δὲ πῶς ἔχεις; Β. εἰρηνικῶς ... 
 μαλακὰς σφόδρα, διας μέλιτι προσπαίζειν βίαι. 
 Α. μελίπηκτα δ’ εἴ σοι προσφέροι; Β. τρώγοιμι
 καί. 
 Α. ᾠὸν δέ; Β. καταπίνοιμ’ ἄν. Α. ἄλλου δεῖ τινος; 
 ἐν δὲ Ὁμοίοις ( ib. 82 )· 
 
 εἶτ’ ἐπεισῆγεν χορείαν ἢ τράπεζαν δευτέραν, 
 καὶ παρέθηκε γέμουσαν πέμμασι παντοδαποῖς. 
 Ἄμφις δὲ ἐν Γυναικομανίᾳ ( ib. 238 )·
 
 ἤδη ποτ’ ἤκουσας βίον 
 ἀληλεμένον; Β. ναί. Α. τοῦτ’ ἐκεῖν’ ἔστιν σαφῶς· 
 ἄμητες, οἶνος ἡδύς, ᾠά, σησαμαῖ, 
 μύρον, στέφανος, αὐλητρίς. Β. ὦ Διοσκόρω, 
 ὀνόματα τῶν δώδεκα θεῶν διελήλυθας. 
 Ἀναξανδρίδης Ἀγροίκοις ( ib. 136 )·
 
 ὡς δ’ ἐστεφανώθην, ἡ τράπεζ’ εἰσήγετο 
 τοσαῦτ’ ἔχουσα βρώμαθ’ ὅσα μὰ τοὺς θεοὺς 
 καὶ τὰς θεὰς οὐδ’ ἔνδον ὄντ’ ᾔδειν ἐγώ· 
 οὕτως παρέζων χρηστῶς οὐκ ἔζων τότε. 
 Κλέαρχος Πανδρόσῳ ( ib. 409 )· 
 λάβ’ ὕδωρ κατὰ χειρός. Β. μηδαμῶς· καλῶς ἔχει. 
 Α. λάβ᾽, ὦγάθ᾽, οὐδὲν χεῖρον. ἡ παῖς,
 ἐπιτίθει 
 ἐπὶ τὴν τράπεζαν κάρυα καὶ τραγήματα. 
 Εὔβουλος Καμπυλίωνι ( ib. 180 )· 
 τραγημάτων δ’ ἔσθ’ ἡ τράπεζά σοι πλέα. 
 Β. οὐ φιλοτραγήμων εἰμί πως ἑκάστοτε. 
 Ἄλεξις Πολυκλείᾳ — ἑταίρας δ’ ὄνομα Πολύκλεια —
 ( ib. 366 )· 
 ὁ πρῶτος εὑρὼν κομψὸς ἦν τραγήματα. 
 τοῦ συμποσίου γὰρ διατριβὴν ἐξεῦρε καὶ 
 ἀργοὺς ἔχειν μηδέποτε τὰς σιαγόνας. 
 
 καὶ ἐν Ὁμοίᾳ — τὸ δ’ αὐτὸ δρᾶμα καὶ ὡς Ἀντιδότου
 φέρεται — ( ib. 357 )· 
 οὐδὲ φιλόδειπνός εἰμι, μὰ τὸν Ἀσκληπιόν, 
 τραγήμασιν χαίρω δὲ μᾶλλον. Β. εὖ πάνυ. 
 Α. τραγήματ’ αἰσθάνομαι γὰρ ὅτι νομίζεται 
 τοῖς νυμφίοις μετιοῦσι τὴν νύμφην λέγεις 
 παρέχειν, ἄμητας καὶ λαγῷα καὶ κίχλας. 
 τούτοισι χαίρω, τοῖς δὲ κεκαρυκευμένοις 
 ὄψοισι καὶ ζωμοῖσιν ἡδ’ ὀμωθεοι. 
 Ἀπίων δὲ καὶ Διόδωρος, ὥς φησι Πάμφιλος, ἐπαίκλειά
 φησι καλεῖσθαι τὰ μετὰ τὸ δεῖπνον τραγήματα.

Ἔφιππος Ἐφήβοις ( II 255 K )· 
 χόνδρος μετὰ ταῦτ’ εἰσῆλθε, μύρον Αἰγύπτιον, 
 φοινικίνου βῖκός τις ὑπανεῴγνυτο, 
 ἴτρια τραγήμαθ’ ἧκε, πυραμοῦς, ἄμης, 
 ᾠῶν ἑκατόμβη· πάντα ταῦτ’ ἐχναύομεν, 
 ἐμασώμεθ’ οὕτως ἀνδρικῶς ὅσ’ εἴχομεν· 
 καὶ γὰρ παραμασύντας τινὰς παραβόσκομεν. 
 καὶ ἐν Κύδωνι ( ib. 256 )· 
 καὶ μετὰ δεῖπνον κόκκος .... 
 ἐρέβινθος ...... κύαμος, 
 χόνδρος, τυρός, μέλι, σησαμίδες, 
 βράχος, βρυγμός, μνοῦς, πυραμίδες, 
 
 μῆλον, κάρυον, γάλα, κανναβίδες, 
 κόγχαι, χυλός, Διὸς ἐγκέφαλος. 
 Ἄλεξις Φιλίσκῳ ( ibid. 389 )· 
 ἀρτέα 
 τράπεζ᾽, ἀπονίψασθαι δοτέον, προσοιστέος, 
 στέφανος, μύρον, σπονδή, λιβανωτός, ἐσχαρίς, 
 τραγήματα δοτέον ἔτι, πλακοῦντος ἁπτέον. 
 ἐπεὶ δὲ καὶ ὁ Κυθήριος Φιλόξενος ἐν τῷ Δείπνῳ
 δευτέρων τραπεζῶν μνημονεύων πολλὰ καὶ τῶν ἡμῖν
 παρακειμένων ὠνόμασεν, φέρε καὶ τούτων ἀπομνημονεύσωμεν
 ( fr. 3 B4 )· 
 τὰς δὲ δὴ πρόσθεν μολούσας .... λιπαραυγεῖς 
 πορθμίδας πολλῶν ἀγαθῶν πάλιν εἴσφερον γεμούσας, 
 τὰς ἐφήμεροι καλέοντι νῦν τραπέζας
 δευτέρας , 
 ἀθάνατοι δέ τ’ Ἀμαλθείας κέρας. ταῖσιν δὲ μέσσαις 
 ἐγκαθιδρύθη μέγα χάρμα βροτοῖς, λευκὸς μυελὸς 
 γλυκερός, λεπτοῖς ἀράχνας ἐναλιγκίοισι πέπλοις 
 συγκαλύπτων ὄψιν αἰσχύνας ὕπο, μὴ κατίδῃ τις 
 μηλογενὲς ..... πῶυ λιπόντα .. ἀνάγκαις 
 ξηρὸν ἐν ξηροῖς Ἀρισταίου μελιρρύτοισι παγαῖς· 
 τῷ δ’ ὄνομ’ ἦς ἄμυλος. χερσὶν δ’ ἐπέθεντο .... 
 στόμιον μαλεραῖς 
 
 ... ταν δεξαμένην ὅ τι κα διδῷ τις. ἃ Ζανὸς
 καλέοντι τρώγματ᾽. ἔπειτ’ ἐπένειμεν ἐνκατακνακομιγὲς
 πεφρυγμένον πυρβρομολευκερεβινθοακανθουμικτριτυαδυ βρῶμα
 τοπανταναμικτον. ἀμπυκικηροιδηστίχας παρεγίνετο τούτοις
 σταιτινοκογχομαγὴς τοξαισελαιοξανθεπιπαγκαπύρωτος χοιρίνας·
 ἅδεα δ’ ἐν κύκλῳ ..... τ’ ὀπόφωκτ’ ἀνάριθμα καὶ μελίπακτα
 τετυγμέν’ ἄφθονα σασαμόφωκτα. τυρακίνας τε γάλακτι καὶ μέλι
 συγκατάφυρτος ἦς 
 ἄμυλος πλαθανίτας. 
 σασαμοτυροπαγῆ δὲ καὶ ζεσελαιοπαγῆ πλατύνετο
 σασαμόπαστα πέμματα κἆτ’ ἐρεβινθοκνακοσυμμιγεῖς ....
 ἁπαλαῖς 
 θάλλοντες ὥραις, 
 ᾠά τ’ ἀμυγδαλίδες τε τᾶν μαλακοφλοίδων
 ... τετο 
 τρωκτά τε παισὶν 
 αδυιδη κάρυ᾽, ἄλλα θ’ ὅσσα πρέπει παρὰ θοίναν
 ὀλβιόπλουτον ἔμεν · πόσις δ’ ἐπεραίνετο κότταβοί
 
 τε λόγοι τ’ ἐπὶ κοινᾶς· 
 
 ἔνθα τι καινὸν ἐλέχθη κομψὸν ἀθυρμάτιον καὶ θαύμασαν
 αὔτ’ ἐπί τ’ ᾔνησαν ... 
 ταῦτα καὶ ὁ Κυθήριος Φιλόξενος· ὃν ἐπαινῶν
 Ἀντιφάνης ἐν τῷ Τριταγωνιστῇ φησι ( II 102 )·
 
 πολύ γ’ ἐστὶ πάντων τῶν ποιητῶν διάφορος 
 ὁ Φιλόξενος. πρώτιστα μὲν γὰρ ὀνόμασιν 
 ἰδίοισι καὶ καινοῖσι χρῆται πανταχοῦ. 
 ἔπειτα τὰ μέλη μεταβολαῖς καὶ χρώμασιν 
 ὡς εὖ κέκραται. θεὸς ἐν ἀνθρώποισιν ἦν 
 ἐκεῖνος, εἰδὼς τὴν ἀληθῶς μουσικήν. 
 οἱ νῦν δὲ κισσόπλεκτα καὶ κρηναῖα καὶ 
 ἀνθεσιπότατα μέλεα μελέοις ὀνόμασι 
 ποιοῦσιν ἐμπλέκοντες ἀλλότρια μέλη.

πλακούντων δὲ ὀνόματα πολλῶν καταλεξάντων, ὅσων μέμνημαι
 τούτων σοι καὶ μεταδώσω. οἶδα δὲ καὶ Καλλίμαχον ἐν τῷ τῶν
 παντοδαπῶν συγγραμμάτων Πίνακι ( fr. 100d 7
 Schn ) ἀναγράψαντα πλακουντοποιικὰ συγγράμματα
 Αἰγιμίου καὶ Ἡγησίππου καὶ Μητροβίου, ἔτι δὲ Φαίτου. ἡμεῖς
 δὲ ἃ μετεγράψαμεν ὀνόματα πλακούντων τούτων σοι καὶ
 μεταδώσομεν, οὐχ ὡς τοῦ ὑπ᾽ Ἀλκιβιάδου
 πεμφθέντος Σωκράτει· ὃν Ξανθίππης κατακλασάσης ὁ Σωκράτης
 ‘οὐκοῦν, ἔφη, οὐδὲ σὺ μεθέξεις τούτου.’ τοῦτο δὲ ἱστόρησεν
 Ἀντίπατρος ἐν τῷ πρώτῳ περὶ Ὀργῆς. ‘ἐγὼ δὲ φιλοπλάκουντος
 ὢν οὐκ ἂν περιεῖδον’ τὸν θεῖον
 ἐκεῖνον ἐξυβριζόμενον πλακοῦντα. μνημονεύων οὖν ὁ κωμικὸς
 Πλάτων εἴρηκεν ἐν τῷ Ποιητῇ οὕτως ( I 631 K )·
 
 μόνος δ’ ἄγευστος, 
 ἄσπλαγχνος ἐνιαυτίζομαι, ἀπλάκουντος, ἀλιβάνωτος. 
 ἀλλὰ μὴν οὐδὲ τῆς κώμης ἀμνήμων εἰμὶ ἣν Πλακοῦντά
 φησι καλεῖσθαι Δημήτριος ὁ Σκήψιος ἐν δωδεκάτῳ Τρωικοῦ
 Διακόσμου ( fr. 7 Gaede ), τῶν Ὑποπλακίων Θηβῶν
 φάσκων αὐτὴν ἀπέχειν σταδίους ἕξ. περισπαστέον δὲ λέγοντας
 πλακοῦς τὴν ὀνομαστικήν· συνῄρηται γὰρ ἐκ τοῦ πλακόεις, ὡς
 τυρόεις τυροῦς, σησαμόεις σησαμοῦς. εἴρηται δὲ κατ᾽
 ἔλλειψιν τοῦ ἄρτος. ὅτι δὲ καλοὺς πλακοῦντας ἐν Παρίῳ τοῦ
 Ἑλλησπόντου φαγεῖν ἔστιν οἱ ἐπιδημήσαντες μαρτυρήσουσιν.
 Ἄλεξις γὰρ πεπλάνηται λέγων τοὺς ἐκ Πάρου· λέγει δὲ οὕτως
 ἐν τῷ ἐπιγραφομένῳ Ἀρχιλόχῳ ( II 305 K )· 
 ὦ τὴν εὐτυχῆ ναίων Πάρον, ὄλβιε πρέσβυ, 
 ἣ κάλλιστα φέρει χώρα δύο τῶν συναπασῶν, 
 κόσμον μὲν μακάρεσσι λίθον, θνητοῖς δὲ
 πλακοῦντας. 
 ὅτι δὲ καὶ οἱ Σάμιοι διαφέροντές εἰσι πλακοῦντες
 Σώπατρος ὁ φλυακογράφος φησὶν ἐν Βακχίδος Μνηστῆρσιν·
 
 πλακουντοποιὸν ὠνομασμένην Σάμον.

ΕΓΧΥΤΩΝ δὲ πλακούντων μνημονεύει Μένανδρος μὲν ἐν
 Ψευδηρακλεῖ ( III 148 K )· 
 οὐκ ἔστι κανδύλους ποιεῖν οὐδ’ οἷα σὺ 
 
 εἴωθας εἰς ταὐτὸν καρυκεύειν, μέλι, 
 σεμίδαλιν, ᾠά· πάντα γὰρ τἀναντία 
 νῦν ἐστιν· ὁ μάγειρος γὰρ ἐγχύτους ποιεῖ, 
 πλακοῦντας ὀπτᾷ, χόνδρον ἕψει καὶ φέρει 
 μετὰ τὸ τάριχος, εἶτα θρῖον καὶ βότρυς· 
 ἡ δημιουργὸς δ’ ἀντιπαρατεταγμένη 
 κρεᾴδι’ ὀπτᾷ καὶ κίχλας. 
 Εὐάγγελος δὲ Ἀνακαλυπτομένῃ ( ib.
 376 )· 
 τέτταρας .... τραπέζας τῶν γυναικῶν εἶπά σοι, 
 ἓξ δὲ τῶν ἀνδρῶν· τὸ δὲ δεῖπνον ἐντελὲς καὶ μηδὲ
 ἓν 
 ἐλλιπές. λαμπροὺς γενέσθαι βουλόμεσθα τοὺς
 γάμους. 
 οὐ παρ’ ἑτέρου δεῖ πυθέσθαι· πάντα δ’ αὐτόπτης
 ἐρῶ. 
 τῶν μὲν ἐλαῶν ἄφελε πάνθ’ ὅσ’ ἂν βούλῃ γένη. 
 εἰς δὲ τὰ κρέα μόσχον ἔλαβες, δέλφακας, χοίρους,
 λαγώς· 
 Α. ὡς ἀλαζὼν ὁ κατάρατος. Β. θρῖα, τυρόν,
 ἐγχύτους. 
 Α. παῖ Δρόμων. Β. κάνδυλον ᾠά τ᾽, ἀμύλιον .... 
 τὸ πέρας, ὕψος τῆς τραπέζης πήχεων ἔσται τριῶν, 
 ὥστε τὸν δειπνοῦντ’ ἐπαίρειν, ἄν τι βούληται
 λαβεῖν. 
 ΑΜΗΣ πλακοῦντος γένος. Ἀντιφάνης ( II 130
 K )· 
 ἄμητες, ἄμυλοι. 
 Μένανδρος ἐν Ὑποβολιμαίῳ ( III 141 K )·
 
 τὸν ἄμητα, Χαίριππ᾽, οὐκ ἐᾷς πέττειν τινά. 
 Ἴωνες δέ, ὥς φησι Σιληνὸς ἐν ταῖς Γλώσσαις, ἄμην
 αὐτὸν καλοῦσιν, καὶ τοὺς μικροὺς
 ἀμητίσκους Τηλεκλείδης ( I 209, 1 v. 12 K )·
 
 αὐτόμαται δὲ κίχλαι μετ’ ἀμητίσκων εἰς τὸν φάρυγ᾽ 
 εἰσεπέτοντο.

ΔΙΑΚΟΝΙΟΝ. Φερεκράτης ( I 194 K )· 
 ὑπὸ τῆς ἀπληστίας 
 διακόνιον ἐπήσθι᾽, ἀμφιφῶντ’ ἔχων. 
 ΑΜΦΙΦΩΝ πλακοῦς Ἀρτέμιδι ἀνακείμενος, ἔχει δ’ ἐν 
 κύκλῳ καόμενα δᾴδια. Φιλήμων ἐν Πτωχῇ ἢ Ῥοδίᾳ
 ( II 495 K )· 
 Ἄρτεμι, φίλη δέσποινα, τοῦτόν σοι φέρω, 
 ὦ πότνι᾽, ἀμφιφῶντα καὶ σπονδήσιμα. 
 μνημονεύει αὐτοῦ καὶ Δίφιλος ἐν Ἑκάτῃ ( ib.
 548 ). Φιλόχορος ( FHG I 412 ) δ᾽
 ἀμφιφῶντα αὐτὸν κληθῆναι καὶ εἰς τὰ τῆς Ἀρτέμιδος ἱερὰ
 φέρεσθαι ἔτι τε καὶ εἰς τὰς τριόδους, ἐπεὶ ἐν ἐκείνῃ τῇ
 ἡμέρᾳ ἐπικαταλαμβάνεται ἡ σελήνη ἐπὶ ταῖς δυσμαῖς ὑπὸ τῆς
 τοῦ ἡλίου ἀνατολῆς καὶ ὁ οὐρανὸς ἀμφιφῶς γίνεται. 
 ΒΑΣΥΝΙΑΣ. Σῆμος ἐν βʹ Δηλιάδος ( ib. IV
 493 ) ‘ἐν τῇ τῆς Ἑκάτης, φησίν, νήσῳ τῇ Ἴριδι
 θύουσι Δήλιοι τοὺς βασυνίας καλουμένους. ἐστὶν δὲ ἑφθὸν
 πύρινον, σταῖς σὺν μέλιτι καὶ τὰ καλούμενα κόκκωρα ἰσχὰς
 καὶ κάρυα τρία.’ 
 ΣΤΡΕΠΤΟΙ καὶ ΝΕΗΛΑΤΑ. τούτων μνημονεύει Δημοσθένης ὁ ῥήτωρ
 ἐν τῷ ὑπὲρ Κτησιφῶντος περὶ τοῦ στεφάνου
 ( 260 ). 
 
 ΕΠΙΧΥΤΩΝ Νικοφῶν ἐν Χειρογάστορσιν ( I 778
 K )· 
 ἐγὼ μὲν ἄρτους, μᾶζαν, ἀθάρην, ἄλφιτα, 
 κόλλικας, ὀβελίαν, μελιτοῦτταν, ἐπιχύτους, 
 πτισάνην, πλακοῦντας, δενδαλίδας, ταγηνίας. 
 Πάμφιλος δὲ τὸν ΑΤΤΑΝΙΤΗΝ καλούμενον ἐπίχυτόν φησι
 καλεῖσθαι. τοῦ δὲ ἀττανίτου Ἱππῶναξ ἐν τούτοις μνημονεύει
 ( fr. 36 B4 )· 
 οὐκ ἀτταγᾶς τε καὶ λαγὼς καταβρύκων, 
 οὐ τηγανίτας σησάμοισι φαρμάσσων, 
 οὐδ’ ἀττανίτας κηρίοισιν ἐμβάπτων. 
 ΚΗΡΙΟΝ πλακοῦς ἄρτος, ὃν Ἀργεῖοι παρὰ τῆς νύμφης
 πρὸς τὸν νυμφίον φέρουσιν. ‘ὀπτᾶται δ’ ἐν ἄνθραξιν, καὶ
 καλοῦνται ἐπ’ αὐτὸν οἱ φίλοι, παρατίθεται δὲ μετὰ μέλιτος’,
 ὥς φησιν Φιλητᾶς ἐν Ἀτάκτοις ( fr. 47 B ). 
 ΓΛΥΚΙΝΑΣ ὁ διὰ γλυκέος οἴνου καὶ ἐλαίου πλακοῦς
 παρὰ Κρησίν, ὥς φησι Σέλευκος ἐν Γλώσσαις. 
 ΕΜΠΕΠΤΑΣ, ὁ αὐτός φησι, πύρινος ἄρτος κοῖλος καὶ σύμμετρος,
 ὅμοιος ταῖς λεγομέναις κρηπῖσιν, εἰς ἃς ἐντίθεται τὰ διὰ
 τοῦ τυροῦ σκευαζόμενα πλακούντια.

ΕΓΚΡΙΔΕΣ πεμμάτιον ἑψόμενον ἐν ἐλαίῳ καὶ μετὰ τοῦτο
 μελιτούμενον. μνημονεύει αὐτῶν Στησίχορος διὰ τούτων
 ( fr. 2 B )· 
 χόνδρον τε καὶ ἐγκρίδας 
 ἄλλα τε πέμματα καὶ μέλι χλωρόν. 
 
 μνημονεύει αὐτῶν καὶ Ἐπίχαρμος ( p. 231
 L ) καὶ ἐν τοῖς Ἐγχειρογάστορσι Νικοφῶν ( I
 779 K ). Ἀριστοφάνης δ’ ἐν Δαναίσιν καὶ πωλητήν
 φησιν αὐτῶν εἶναι ἐν τούτοις ( I 457 K )· 
 μήτ’ αρμα εἶναι ἐγκριδοπώλην. 
 Φερεκράτης δ’ ἐν Κραπατάλλοις ( ib.
 168 )· 
 ταῦτ’ ἔχων ἐν ταῖς ὁδοῖς ἁρπαζέτω τὰς ἐγκρίδας. 
 ΕΠΙΚΥΚΛΙΟΣ πλακοῦς τις παρὰ Συρακοσίοις οὕτως 
 καλούμενος. καὶ μέμνηται αὐτοῦ Ἐπίχαρμος ἐν Γᾷ καὶ
 Θαλάσσᾳ ( p. 224 L ). 
 ΓΟΥΡΟΣ ὅτι πλακοῦντος εἶδος ὁ Σόλων ἐν τοῖς Ἰάμβοις φησίν
 ( fr. 38 B )· 
 πίνουσι καὶ τρώγουσιν οἳ μὲν ἴτρια, 
 οἳ δ’ ἄρτον αὐτῶν, οἳ δὲ συμμεμιγμένους 
 γούρους φακοῖσι. κεῖθι δ’ οὔτε πεμμάτων 
 ἄπεστιν οὐδ’ ἑνασσεν ἀνθρώποισι γῆ 
 φέρει μέλαινα, πάντα δ’ ἀφθόνως πάρα. 
 ΚΡΙΒΑΝΑΣ πλακοῦντάς τινας ὀνομαστικῶς Ἀπολλόδωρος
 παρ’ Ἀλκμᾶνι ( fr. 20 ). ὁμοίως καὶ Σωσίβιος ἐν
 γʹ περὶ Ἀλκμᾶνος, τῷ σχήματι μαστοειδεῖς
 εἶναι φάσκων αὐτούς, χρῆσθαι δ’ αὐτοῖς Λάκωνας πρὸς τὰς τῶν
 γυναικῶν ἑστιάσεις, περιφέρειν τ’ αὐτούς, ὅταν μέλλωσιν
 ᾄδειν τὸ παρεσκευασμένον ἐγκώμιον τῆς Παρθένου αἱ ἐν τῷ
 χορῷ ἀκόλουθοι. 
 ΚΡΙΜΝΙΤΗΣ πλακοῦς ποιὸς διὰ κρίμνων γινόμενος, ὡς Ἰατροκλῆς
 ἐν τῷ περὶ Πλακούντων ἀναγράφει.

ΣΤΑΙΤΙΤΑΣ πλακοῦς ποιὸς ἐκ σταιτὸς καὶ μέλιτος. μνημονεύει
 Ἐπίχαρμος ἐν Ἥβας Γάμῳ ( p. 231 L ). σταῖς δ᾽
 ἐστὶν ὑγρὸν εἰς τήγανον ὑποχεόμενον, μέλιτος ἐπιβαλλομένου
 καὶ σησάμης καὶ τυροῦ, ὡς Ἰατροκλῆς φησίν. 
 ΧΑΡΙΣΙΟΣ. τούτου μνημονεύει Ἀριστοφάνης ἐν Δαιταλεῦσιν
 ( I 442 K )· 
 ἐγὼ δ’ ἑλὼν 
 πέμψω πλακοῦντ’ ἐσ ἑσπέραν χαρίσιον. 
 Εὔβουλος δ’ ἐν Ἀγκυλίωνι ὡς περὶ ἄρτου αὐτοῦ ὄντος
 οὑτωσὶ λέγει ( II 165 K )· 
 ἐξεπήδησ’ ἀρτίως πέττουσα τὸν χαρίσιον. 
 ΕΠΙΔΑΙΤΡΟΝ πλακουντῶδες μάζιον ἐπὶ τῷ δείπνῳ 
 ἐσθιόμενον, ὥς φησι Φιλήμων ἐν τῷ περὶ Ἀττικῶν
 Ὀνομάτων. 
 ΝΑΝΟΣ ἄρτος πλακουντώδης διὰ τυροῦ καὶ ἐλαίου
 σκευαζόμενος. 
 ΨΩΘΙΑ τὰ ψαθύρια. Φερεκράτης Κραπατάλλοις ( I 168
 K )· 
 λήψει δ’ ἐν Ἅιδου κραπάταλον τριωβόλου καὶ
 ψωθία. 
 Ἀπολλόδωρος δ’ ὁ Ἀθηναῖος καὶ Θεόδωρος δ’ ἐν
 Ἀττικαῖς Γλώσσαις τοῦ ἄρτου τὰ ἀποθραυόμενα ψωθία
 καλεῖσθαι, ἃ τινὰς ὀνομάζειν ἀτταράγους. 
 ΙΤΡΙΟΝ πεμμάτιον λεπτὸν διὰ σησάμου καὶ μέλιτος γινόμενον.
 μνημονεύει αὐτοῦ Ἀνακρέων οὕτως ( fr. 17 B )·
 
 
 ἠρίστησα μὲν ἰτρίου λεπτοῦ μικρὸν 
 ἀποκλάς, 
 οἴνου δ’ ἐξέπιον κάδον. 
 Ἀριστοφάνης Ἀχαρνεῦσιν ( 1092 )· 
 πλακοῦντες, σησαμοῦντες, ἴτρια. 
 Σοφοκλῆς Ἔριδι ( fr. 189 N )· 
 ἐγὼ δὲ πεινῶσ’ αὖ πρὸς ἴτρια βλέπω. 
 ΑΜΟΡΑΙ. τὰ μελιτώματα Φιλητᾶς ἐν Ἀτάκτοις ( fr.
 34 B ) 
 ἀμόρας φησὶν καλεῖσθαι. μελιτώματα δ’ ἐστὶν
 πεπεμμένα. 
 ΤΑΓΗΝΙΤΗΣ πλακοῦς ἐν ἐλαίῳ τετηγανισμένος. μνημονεύει
 Μάγνης ἢ ὁ ποιήσας τὰς εἰς αὐτὸν ἀναφερομένας
 κωμῳδίας ἐν Διονύσῳ δευτέρῳ ( I 7 K )· 
 ταγηνίας ἤδη τεθέασαι χλιαροὺς 
 σίζοντας, ὅταν αὐτοῖσιν ἐπιχέῃς μέλι; 
 καὶ Κρατῖνος ἐν Νόμοις ( ib. 52 )·
 
 καὶ δρόσον βάλλων ἕωθεν χλιαρὸς ταγηνίας. 
 ΕΛΑΦΟΣ πλακοῦς ὁ τοῖς Ἐλαφηβολίοις ἀναπλασσόμενος
 διὰ σταιτὸς καὶ μέλιτος καὶ σησάμου. 
 ΝΑΣΤΟΣ πλακοῦντος εἶδος, ἔχων ἔνδον καρυκκείας.

ΧΟΡΙΑ βρώματα διὰ μέλιτος καὶ γάλακτος γινόμενα. 
 ΑΜΟΡΒΙΤΗΣ πλακοῦντος εἶδος παρὰ Σικελοῖς. οἳ δὲ
 ... 
 ΠΑΙΣΑ πλακούντια παρὰ Κῴοις, ὥς φησιν
 Ἰατροκλῆς. 
 ΣΗΣΑΜΙΔΕΣ ἐκ μέλιτος καὶ σησάμων πεφρυγμένων καὶ ἐλαίου
 σφαιροειδῆ πέμματα. Εὔπολις Κόλαξιν ( I 304 K )·
 
 
 ὃς χαρίτων μὲν ὄζει, 
 καλλαβίδας δὲ βαίνει, 
 σησαμίδας δὲ χέζει, 
 μῆλα δὲ χρέμπτεται. 
 Ἀντιφάνης Δευκαλίωνι ( II 43 K )·
 
 σησαμίδας ἢ μελίπηκτα ἢ τοιοῦτό τι. 
 μνημονεύει αὐτῶν καὶ Ἔφιππος ἐν Κύδωνι· πρόκειται
 τὸ μαρτύριον ( p. 642f ). 
 ΓΕΛΩΝΕΙΟΣ πλακοῦς ..... 
 ΜΥΛΛΟΙ. Ἡρακλείδης ὁ Συρακόσιος ἐν τῷ περὶ 
 Θεσμῶν ἐν Συρακούσαις φησὶ τοῖς Παντελείοις τῶν
 Θεσμοφορίων ἐκ σησάμου καὶ μέλιτος κατασκευάζεσθαι ἐφήβαια
 γυναικεῖα, ἃ καλεῖσθαι κατὰ πᾶσαν Σικελίαν μυλλοὺς καὶ
 περιφέρεσθαι ταῖς θεαῖς. 
 ΕΧΙΝΟΣ. Λυγκεὺς ὁ Σάμιος ἐν τῇ πρὸς Διαγόραν Ἐπιστολῇ ἐκ
 παραλλήλου τιθεὶς τὰ κατὰ τὴν Ἀττικὴν ἐξαιρέτως γινόμενα
 τοῖς ἐν τῇ Ῥόδῳ γράφει οὕτως· ‘τῇ δὲ περὶ τὸν ἄμητα δόξῃ
 τὸν καινὸν ἀνταγωνιστὴν ἐπὶ τῆς δευτέρας εἰσάγουσι τραπέζης
 ἐχῖνον. ὑπὲρ οὗ νῦν μὲν ἐπὶ κεφαλαίου· παραγενομένου δὲ σοῦ
 καὶ συντεθέντος κατὰ τοὺς ἐν Ῥόδῳ νόμους ἀπομασησαμένου
 πειράσομαι πλείω περιθεῖναι λόγον.’ 
 ΚΟΤΥΛΙΣΚΟΙ. Ἡρακλέων ὁ Ἐφέσιος πλακοῦντάς τινάς φησιν οὕτω καλεῖσθαι τοὺς ἐκ τρίτου μέρους τῆς
 χοίνικος γινομένους. 
 ΧΟΙΡΙΝΑΙ. τούτων μνημονεύει Ἰατροκλῆς ἐν τῷ περὶ Πλακούντων
 καὶ τοῦ ΠΥΡΑΜΟΥΝΤΟΣ καλουμένου, οὐ διαφέρειν
 λέγων τῆς πυραμίδος καλουμένης. γίνεσθαι γὰρ ταύτην ἐκ
 πυρῶν πεφωσμένων καὶ μέλιτι δεδευμένων. αὗται δὲ ἆθλα
 τίθενται ταῖς παννυχίσι τῷ διαγρυπνήσαντι.

Χρύσιππος δ’ ὁ Τυανεὺς ἐν τῷ ἐπιγραφομένῳ Ἀρτοκοπικῷ εἴδη
 πλακούντων καὶ γένη τάδε ἀναγράφει· ‘Τερεντῖνον,
 Κρασσιανόν, Τουτιανόν, Σαβελλικὸν κλοῦστρον, Ἰουλιανόν,
 Ἀπικιανόν, Κανωπικά, περλούκιδον, Καππαδοκικόν, ἡδύβια,
 μαρυπτόν, πλίκιον, γουττᾶτον, Μοντιανόν. τοῦτον, φησί,
 μάξεις ἐξ οἴνου σκληρόν· εἰ δέ σοι τυρίον παρέσται, ἥμισυ
 μάξεις ἐξ οἴνου καὶ ἥμισυ ἐκ τυροῦ· ἡδονικώτερον γὰρ
 γίνεται. κλοῦστρον Κυριανόν, κλοῦστρον γουττᾶτον, κλοῦστρον
 Φαβωνιανόν. μουστάκια ἐξ οἰνομέλιτος, μουστάκια σησαμᾶτα,
 κλοῦστρον πούριον, γωσλωανιον, Παυλινιανόν. ἐκ τυροῦ δέ,
 φησί, γίνεται πλακουντηρὰ τάδε· ἔγχυτος, σκριβλίτης,
 σουβίτυλλος. γίνεται δὲ καὶ ἐξ ἄλικος σουβίτυλλος. σπῖρα·
 καὶ οὗτος ἐκ τυροῦ γίνεται. λούκουντλοι, ἀργυροτρύφημα,
 λίβος, κίρκλος λιξόλας, κλουστροπλακοῦς. γίνεται δέ, φησί,
 καὶ ὀρυζίτης πλακοῦς. ὁ δὲ φθοῖς οὕτω
 γίγνεται· τυρὸν ἐκπιέσας τρῖβε καὶ ἐμβαλὼν ἐς κόσκινον
 χάλκεον διήθει, εἶτ’ ἐπίβαλε μέλι καὶ σελίγνεως ἡμίναν καὶ
 συμμάλαξον εἰς ἕν. κάτιλλος δὲ ὀρνᾶτος ὁ λεγόμενος παρὰ
 Ῥωμαίοις οὕτως γίγνεται· θρίδακας πλύνας ξέσον καὶ ἐμβαλὼν
 οἶνον εἰς θυίαν τρῖβε τὰς θρίδακας, εἶτα τὸν χυλὸν ἐκπιέσας
 σελίγνιον συμφύρασον αὐτῷ καὶ συμπεσεῖν ἐάσας μετ’ ὀλίγον
 τρῖψον εὐτόνως, προσβαλὼν ὀλίγον στέατος χοιρείου καὶ
 πέπερι, καὶ πάλιν τρίψας ἕλκυσον λάγανον καὶ λειάνας
 ἐκτεμὼν κατάτεμνε καὶ ἕψε εἰς ἔλαιον θερμότατον εἰς ἠθμὸν
 βαλὼν τὰ κατακεκομμένα. ἄλλα πλακούντων γένη· ὀστρακίτης,
 ἀττανῖται, ἄμυλον, τυροκόσκινον. τυρὸν ἐκπιάσας καλῶς θὲς
 εἰς ἄγγος, εἶτ’ ἄνω κόσκινον χαλκοῦν ἐπιθεὶς δίαγε τὸν
 τυρόν. ὅταν δὲ μέλλῃς προσφέρειν, βάλε μέλιτος αὔταρκες
 ἐπάνω. ὑποτυρίδες δὲ οὕτως γίνονται· εἰς γάλα βαλὼν μέλι
 ἐκπίεσον καὶ βάλε εἰς σκεῦος καὶ ἔα παγῆναι. ἐὰν δέ σοι
 παρῇ κοσκίνια μικρά, ἐπίβαλε εἰς αὐτὰ τὸ σκεῦος, καὶ ἔα
 ἐκρεῖν τὸν ὀρόν. καὶ ὅταν σοὶ δόξῃ πεπηγέναι, ἄρας τὸ
 σκεῦος μετάβαλε εἰς ἀργύρωμα, καὶ ἔσται ἡ ὄψις ἄνωθεν. ἐὰν
 δὲ μὴ ᾖ κοσκίνια, φλαβιλλίοις καινοῖς χρῶ, ἐν οἷς τὸ πῦρ
 ῥιπίζεται· τὴν γὰρ αὐτὴν ποιεῖ χρείαν. κοπτοπλακοῦς. ἐν
 Κρήτῃ δέ, φησίν, πλακουντάριον ποιοῦσιν, ὅπερ ὀνομάζουσι
 γάστριν. γίνεται δὲ οὕτως· κάρυα Θάσια καὶ Ποντικὰ καὶ
 ἀμύγδαλα, ἔτι δὲ μήκων, ἃ ὃν φρύξας θεράπευσον
 καλῶς καὶ εἰς θυίαν καθαρὰν τρῖψον ἐπιμελῶς· συμμίξας τε
 τὴν ὀπώραν μάλαξον μέλιτι ἡψημένῳ,
 προσβαλὼν πέπερι πλέον καὶ μάλαξον· γίνεται δὲ μέλαν διὰ
 τὴν μήκωνα. διαπλατύνας ποίησον τετράγωνον. εἶτα σήσαμον
 λευκὸν τρίψας μάλαξον μέλιτι ἡψημένῳ καὶ ἕλκυσον λαγάνια
 δύο καὶ ἓν θὲς ὑποκάτω καὶ τὸ ἄλλο ἐπάνω, ἵνα τὸ μέλαν εἰς
 μέσον γένηται, εὖ ῥύθμισόν τε αὐτό.’ ταῦτα καὶ ὁ σοφὸς
 πεμματολόγος Χρύσιππος.

Ἁρποκρατίων δὲ ὁ Μενδήσιος ἐν τῷ περὶ Πλακούντων τὴν παρ᾽
 Ἀλεξανδρεῦσι καλουμένην ΠΑΓΚΑΡΠΙΑΝ .... καλεῖ. ἴτρια δ᾽
 ἐστὶ ταῦτα συντεθρυμμένα μετὰ μέλιτος ἑψόμενα· καὶ μετὰ τὴν
 ἕψησιν σφαιρηδὸν συντεθέντα περιδεῖται βύβλῳ λεπτῇ ἕνεκα
 τοῦ συμμένειν. ΠΟΛΤΟΥ δὲ μνημονεύει Ἀλκμὰν οὕτως ( fr.
 75 B4 )· 
 ἤδη παρέξει πυάνιόν τε πολτὸν 
 χίδρον τε λευκὸν κηρίναν τ’ ὀπώραν. 
 ἐστὶ δὲ τὸ πυάνιον, ὥς φησι Σωσίβιος, πανσπερμία
 ἐν γλυκεῖ ἡψημένη· χίδρον δὲ οἱ ἑφθοὶ πυροί. κηρίναν δὲ
 ὀπώραν λέγει τὸ μέλι. καὶ Ἐπίχαρμος δὲ οὕτως λέγει ἐν Γῇ
 καὶ Θαλάσσῃ ( p. 225 L )· 
 πολτὸν ἕψειν ὄρθριον. 
 καὶ τῶν καλουμένων δὲ ΜΕΛΙΚΗΡΙΔΩΝ μνημονεύει
 Φερεκράτης ἐν Αὐτομόλοις οὕτως ( I 152 K )·
 
 ὥσπερ τῶν αἰγιδίων ὄζειν ἐκ τοῦ στόματος
 μελικήρας.’

λεχθέντων καὶ τούτων ὁ σοφὸς Οὐλπιανὸς ἔφη· ‘πόθεν ὑμῖν, ὦ
 πολυμαθέστατοι γραμματικοί, καὶ ἐκ ποίας βιβλιοθήκης
 ἀνεφάνησαν οἱ σεμνότατοι οὗτοι 
 συγγραφεῖς Χρύσιππος καὶ Ἁρποκρατίων, διαβάλλοντες καλῶν
 ὀνόματα φιλοσόφων τῇ ὁμωνυμίᾳ; τίς δὲ καὶ ἡμίναν Ἑλλήνων
 ὠνόμασεν ἢ τίς ἀμύλου μνημονεύει;’ ἀπαντήσαντος δ’ αὐτῷ τοῦ
 Λαρηνσίου καὶ εἰπόντος· ‘τὴν μὲν ἡμίναν οἱ τὰ εἰς Ἐπίχαρμον
 ἀναφερόμενα ποιήματα πεποιηκότες οἴδασι, κἀν τῷ Χείρωνι
 ἐπιγραφομένῳ οὕτως λέγεται ( p. 296 L )· 
 καὶ πιεῖν ὕδωρ διπλάσιον χλιαρόν, ἡμίνας δύο. 
 τὰ δὲ ψευδεπιχάρμεια ταῦτα ὅτι πεποιήκασιν ἄνδρες
 ἔνδοξοι Χρυσόγονός τε ὁ αὐλητής, ὥς φησιν Ἀριστόξενος ἐν
 ὀγδόῳ Πολιτικῶν Νόμων ( FHG II 289 ), τὴν
 Πολιτείαν ἐπιγραφομένην· Φιλόχορος δ’ ἐν τοῖς περὶ Μαντικῆς
 ( ib. I 416 ) Ἀξιόπιστον τὸν εἴτε Λοκρὸν
 γένος ἢ Σικυώνιον τὸν Κανόνα καὶ τὰς Γνώμας πεποιηκέναι
 φησίν. ὁμοίως δὲ ἱστορεῖ καὶ Ἀπολλόδωρος. τοῦ δὲ ἀμύλου
 μνημονεύει Τηλεκλείδης ἐν Στερροῖς οὑτωσὶ λέγων ( I
 217 K )· 
 φιλῶ πλακοῦντα θερμόν, ἀχράδας οὐ φιλῶ, 
 χαίρω λαγῴοις ἐπ’ ἀμύλῳ καθημένοις.’

τούτων ἀκούσας ὁ Οὐλπιανὸς ἔφη· ‘ἀλλ’ ἐπειδὴ καὶ κοπτήν
 τινα καλεῖτε, ὁρῶ δὲ ἑκάστῳ κειμένην ἐπὶ τῆς τραπέζης,
 λέγετε ἡμῖν, ὦ λίχνοι, τίς τοῦ ὀνόματος τούτου τῶν ἐνδόξων
 μνημονεύει.’ καὶ ὁ Δημόκριτος ἔφη· ‘τὸ μὲν θαλάσσιον πράσον
 κοπτήν φησι καλεῖσθαι Διονύσιος ὁ Ἰτυκαῖος ἐν ἑβδόμῳ
 Γεωργικῶν. τοῦ δὲ ἡμῖν παρακειμένου μελιπήκτου μέμνηται
 Κλέαρχος ὁ Σολεὺς ἐν τῷ περὶ Γρίφων
 ( FHG II 322 ) οὑτωσὶ λέγων· ‘σκεύη κελεύοντι
 λέγειν ὅμοια εἰπεῖν· 
 τρίπους, χύτρα, λυχνεῖον, ἀκταία, βάθρον, 
 σπόγγος, λέβης, σκαφεῖον, ὅλμος, λήκυθος, 
 σπυρίς, μάχαιρα, τρυβλίον, κρατήρ, ῥαφίς. 
 ἢ πάλιν ὄψων οὕτως· 
 ἔτνος, φακῆ, τάριχος, ἰχθύς, γογγυλίς, 
 σκόροδον, κρέας, θύννειον, ἅλμη, κρόμμυον, 
 σκόλυμος, ἐλαία, κάππαρις, βολβός, μύκης. 
 ἐπί τε τῶν τραγημάτων ὁμοίως· 
 ἄμης, πλακοῦς, ἔντιλτος, ἴτριον, ῥόα, 
 ᾠόν, ἐρέβινθος, σησάμη, κοπτή, βότρυς, 
 ἰσχάς, ἄπιος, πέρσεια, μῆλ᾽, ἀμύγδαλα.’ 
 ταῦτα μὲν ὁ Κλέαρχος. ὁ δὲ φλυακογράφος Σώπατρος
 ἐν τῷ ἐπιγραφομένῳ Πύλαι δράματί φησιν· 
 τίς δ’ ἀναρίθμου μήκωνος εὗρε κοπτὰς 
 ἢ κνηκοπύρους ἡδονὰς τραγημάτων ἔμιξεν; 
 ἀπέχεις, ὦ καλέ μου λογιστὰ Οὐλπιανέ, τὴν κοπτήν·
 ἧς συμβουλεύω σοι ἀπεσθίειν.’ καὶ ὃς οὐδὲν μελλήσας
 ἀνελόμενος ἤσθιεν. γελασάντων δὲ πάντων ἔφη ὁ Δημόκριτος·
 ‘ἀλλ’ οὐκ ἐσθίειν σοι προσέταξα, καλὲ ὀνοματοθήρα, ἀλλὰ μὴ
 ἐσθίειν· τὸ γὰρ ἀπεσθίειν οὕτως εἴρηκεν ἐν Φινεῖ ὁ
 κωμῳδιοποιὸς Θεόπομπος ( I 749 K )· 
 παῦσαι κυβεύων, μειράκιον, καὶ τοῖς βλίτοις 
 διαχρῶ τὸ λοιπόν. κοιλίαν σκληρὰν ἔχεις· 
 
 τὰ πετραῖα τῶν ἰχθυδίων ἀπέσθιε· 
 ἡ τρὺξ ἄριστόν ἐστιν εἰς εὐβουλίαν. 
 ταῦτ’ ἢν ποῇς, ῥᾴων ἔσει τὴν οὐσίαν. χρῶνται δὲ τῷ
 ἀπεσθίειν καὶ ἀντὶ τοῦ ἀπό τινος ἐσθίειν, ὡς Ἕρμιππος ἐν
 Στρατιώταις ( I 239 K )· 
 οἴμοι τάλας, δάκνει, δάκνει, 
 ἀπεσθίει μου τὴν ἀκοήν.’

ἐπὶ τούτῳ ἐλεγχθεὶς ὁ Σύρος καὶ δηχθεὶς σφόδρα ‘ἀλλὰ μήν,
 ἔφη, παράκειται ἡμῖν ἐπὶ τῆς τραπέζης καὶ ψιττάκια· ἅπερ ἢν
 εἴπῃς παρὰ τίνι κεῖται, ‘δώσω σοι’ οὐ ‘χρυσέους δέκα
 στατῆρας’ κατὰ τὸν Ποντικὸν λεσχηνευτήν, ἀλλὰ τουτὶ τὸ
 ἔκπωμα.’ σιωπήσαντος δὲ τοῦ Δημοκρίτου ‘ἀλλ’ ἐπεὶ ἀπορεῖς,
 ἔφη, ἐγώ σε διδάξω. Νίκανδρος μὲν ὁ Κολοφώνιος ἐν τοῖς
 Θηριακοῖς μνημονεύων αὐτῶν φησιν ( 891 )· 
 φιττάκι’ ἀκρεμόνεσσιν ἀμυγδαλέοισιν ὅμοια. 
 γράφεται δὲ καί ‘βιστάκια ...... ἀμυγδαλόεντα
 πέφανται.’ καὶ Ποσειδώνιος δὲ ὁ ἀπὸ τῆς στοᾶς ἐν τῇ τρίτῃ
 τῶν Ἱστοριῶν γράφει οὕτως ( FHG III 253 )·
 ‘φέρει δὲ καὶ τὸ πέρσειον ἡ Ἀραβία καὶ ἡ Συρία καὶ τὸ
 καλούμενον βιστάκιον· ὃ δὴ βοτρυώδη τὸν καρπὸν ἀφίησι
 λευκόφαιον ὄντα καὶ μακρόν, παρεμφερῆ τοῖς δακρύοις, ἃ δὴ
 ῥαγῶν τρόπον ἀλλήλοις ἐπιβάλλει, τὰ δ’ ἔνδον ἔγχλωρον καὶ
 τοῦ κωνίου τῶν στροβίλων ἧττον μὲν εὔχυμον, εὐώδη δὲ
 μᾶλλον.’ οἱ δὲ τὰ Γεωργικὰ συγγράψαντες
 ἀδελφοὶ ἐν τῷ γʹ γράφουσιν οὕτως· ‘καὶ τὴν
 μελίαν καὶ τὴν τέρμινθον, ἃ δὴ νῦν πιστάκια οἱ Σύροι
 καλοῦσιν.’ καὶ οὗτοι μὲν διὰ τοῦ π 
 πιστάκια ταῦτα ὠνόμασαν, ὁ δὲ Νίκανδρος δασέως φιττάκια,
 Ποσειδώνιος δὲ βιστάκια.’

περιβλέψας οὖν ἐπὶ τούτοις τοὺς παρόντας καὶ τυχὼν ἐπαίνου
 ἔφη· ‘ἀλλὰ μὴν καὶ περὶ τῶν ἄλλων πάντων τῶν παρακειμένων
 λελέξεταί μοι, ἵνα με τῆς πολυμαθίας ἀγασθῆτε· ἐρῶ δὲ
 πρότερον περὶ τῶν παρὰ Ἀλεξανδρεῦσιν καλουμένων κοννάρων
 καὶ παλιούρων. μνημονεύει δ’ αὐτῶν Ἀγαθοκλῆς ὁ Κυζικηνὸς ἐν
 γʹ τῶν περὶ τῆς πατρίδος λέγων οὕτως
 ( FHG IV 289 )· ‘κεραυνοῦ δὲ σκήψαντος εἰς
 τὸν τάφον ἀνεβλάστησεν ἐκ τοῦ σήματος δενδρίον, ὃ ἐκεῖνοι
 κόνναρον ἐπονομάζουσιν. ἐστὶ δὲ τὸ δενδρίον μεγέθει μὲν
 πτελέης καὶ πεύκης οὐθέν τι μεῖον, ἀκρεμόνας δὲ ἔχει θαμέας
 καὶ δολιχοὺς καὶ ἐπ’ ὀλίγον ἀκανθώδεας, τὸ δὲ φύλλον τέρεν
 καὶ χλωρόν, τῇ φυῇ περιφερές. καρποφορεῖ δὲ δὶς τοῦ ἔτεος,
 ἦρός τε καὶ φθινοπώρου. γλυκὺς δὲ πάνυ ὁ καρπός, μέγεθος
 κατὰ φαυλίην ἐλάην καὶ τὴν σάρκα καὶ τὸ ὀστέον ταύτῃ
 προσείκελον, διαλλάσσον δὲ τῇ τοῦ χυμοῦ ἡδονῇ. καὶ τρώγεται
 ἔτι χλωρὸς ὁ καρπός· καὶ ἐπὴν αὐανθῇ, ποιοῦσιν ἐξ αὐτοῦ
 ἄλευρα, καὶ πατέονται ταῦτα οὐ μάξαντες οὐδ’ ὕδατι
 δεύοντες, ἀλλὰ φαύλως ὁκοῖά περ πέφυκεν.’ καὶ Εὐριπίδης ἐν
 Κύκλωπί φησι ( 393 )· ‘παλιούρου κλάδῳ.’
 Θεόπομπός τε ἐν εἰκοστῇ πρώτῃ Φιλιππικῶν ( FHG I
 303 ) μνημονεύει αὐτῶν καὶ Δίφιλος ὁ Σίφνιος
 ἰατρὸς ἐν τῷ περὶ τῶν Προσφερομένων
 τοῖς ὑγιαίνουσι καὶ τοῖς νοσοῦσιν. τούτων δὲ πρῶτον
 ἐμνήσθην, ἄνδρες φίλοι, οὐχ ὅτι ἡμῖν παράκειται νῦν, ἀλλ᾽
 ὅτι πολλάκις ἐν τῇ καλῇ Ἀλεξανδρείᾳ ἐπὶ τῶν δευτέρων
 τραπεζῶν παρακείμενα ἔλαβον καὶ ζητηθέντος ἐκεῖ τοῦ
 ὀνόματος ἐνθάδε τῷ βιβλίῳ ἐντυχὼν ἀνελεξάμην.

ἑξῆς οὖν λέξω περὶ τῶν παρακειμένων ΑΠΙΩΝ· ἐπεὶ ἀπ’ αὐτῶν
 καὶ ἡ Πελοπόννησος Ἀπία ἐκλήθη διὰ τὸ ἐπιδαψιλεύειν ἐν αὐτῇ
 τὸ φυτόν, φησὶν Ἴστρος ἐν τοῖς Ἀργολικοῖς ( FHG I
 424 ). ὅτι δὲ τὰς ἀπίους ἐν ὕδατι εἰσέφερον εἰς τὰ
 συμπόσια Ἄλεξις ἐν Βρεττίᾳ παρίστησι διὰ τούτων ( II
 309 K )· 
 εἶδές ποτε 
 πίνουσιν ἀνθρώποις ἀπίους παρακειμένας 
 ἐν ὕδατι; Β. πολλοῖς πολλάκις δήπου. τί οὖν; 
 Α. οὐκοῦν ἕκαστος ἐκλεγόμενος λαμβάνει 
 τῶν ἐπινεουσῶν τὴν πεπαιτάτην ἀεί; 
 Β. δηλονότι. 
 αἱ δ’ ἁμαμηλίδες οὔκ εἰσιν ἄπιοι, ὥς τινες
 οἴονται, ἀλλ’ ἕτερόν τι καὶ ἥδιον καὶ ἀπύρηνον. Ἀριστομένης
 ἐν Διονύσῳ φησίν ( I 692 K ) 
 ὁ Χῖος οὐκ οἶσθ’ ὡς ἁμαμηλίδας ποιεῖ; 
 ὅτι δ’ ἐστὶν ἕτερον τῆς ἀπίου καὶ ἥδιον καὶ
 ἀπύρηνον Αἰσχυλίδης παρίστησιν ἐν τρίτῳ Γεωργικῶν.
 περὶ Κέω γοῦν τῆς νήσου λέγων γράφει οὕτως· ‘ἀπίους ἡ νῆσος
 φέρει κρατίστας κατὰ τὰς ἐν Ἰωνίᾳ καλουμένας ἁμαμηλίδας·
 εἰσὶ γὰρ ἀπύρηνοί τε καὶ ἡδεῖαι καὶ 
 γλυκεῖαι.’ Ἀέθλιος δ’ ἐν εʹ Ὥρων Σαμίων
 ( cf. p. 653f ), εἰ γνήσια τὰ συγγράμματα,
 ὁμομηλίδας αὐτὰς καλεῖ. Πάμφιλος δ’ ἐν τοῖς περὶ Γλωσσῶν
 καὶ Ὀνομάτων ‘ἐπιμηλίς, φησίν, ἀπίου γένος.’ Ἀνδροτίων δ᾽
 ἐν τῷ περὶ Γεωργικῶν φωκίδας φησὶν εἶδος ἀπίων εἶναι.

ΡΟΩΝ. ... δὲ σκληροκόκκων. τῶν γὰρ ἀπυρήνων Ἀριστοφάνης ἐν
 Γεωργοῖς ( I 421 K ) μνημονεύει. καὶ ἐν Ἀναγύρῳ
 ( ib. 404 )· 
 πλὴν ἀλεύρου καὶ ῥόας. 
 καὶ ἐν Γηρυτάδῃ ( ib. 433 ). Ἕρμιππος
 δ’ ἐν Κέρκωψί φησιν ( ib. 234 )· 
 ἤδη τεθέασαι κόκκον ἐν χιόνι ῥόας; 
 (ῥοίδιον μέντοι ὡς βοίδιον τὸ ὑποκοριστικόν.ʼ
 Ἀντιφάνης ἐν Βοιωτίᾳ ( II 36 K )· 
 ἐνεγκεῖν ἐξ ἀγροῦ μοι τῶν ῥοιῶν 
 τῶν σκληροκόκκων. 
 Ἐπίλυκος Κωραλίσκῳ ( I 803 K )· 
 μῆλα καὶ ῥόας λέγεις. 
 Ἄλεξις Μνηστῆρσιν ( II 321 K )· 
 ῥόαν γὰρ ἐκ τῆς χειρὸς αὐτῶν ... 
 σίδας δ’ ὅτι τὰς ῥοιὰς καλοῦσι Βοιωτοὶ Ἀγαθαρχίδης
 ἐν τῇ ἐννεακαιδεκάτῃ τῶν Εὐρωπιακῶν οὕτως γράφει ( FHG
 III 192 )· ‘ἀμφισβητούντων Ἀθηναίων πρὸς Βοιωτοὺς
 περὶ τῆς χώρας ἣν καλοῦσι Σίδας, Ἐπαμινώνδας
 δικαιολογούμενος ἐξαίφνης ἐκ τῆς ἀριστερᾶς μεταλαβὼν κεκρυμμένην ῥόαν καὶ δείξας
 ἤρετο τί καλοῦσι τοῦτο. τῶν δ’ εἰπόντων ‘ῥόαν’, ‘ἀλλ᾽
 ἡμεῖς, εἶπε, σίδαν’ (ὁ δὲ τόπος τοῦτ’ ἔχει τὸ φυτὸν ἐν αὑτῷ
 πλεῖστον, ἀφ’ οὗ τὴν ἐξ ἀρχῆς εἴληφε προσηγορίαν) καὶ
 ἐνίκησεν.’ (Μένανδρος δ’ ἐν Αὑτὸν Τιμωρουμένῳ ῥοίδια αὐτὰς
 ὠνόμασεν διὰ τούτων ( III 43 K )· 
 μετ’ ἄριστον γὰρ ὡς ἀμυγδάλας ἐγὼ 
 παρέθηκα καὶ τῶν ῥοιδίων ἐτρώγομεν.ʼ 
 λέγεται δέ τι καὶ φυτὸν σίδη ὅμοιον ῥοιᾷ,
 γινόμενον ἐν τῇ περὶ Ὀρχομενὸν λίμνῃ ἐν αὐτῷ τῷ ὕδατι, οὗ
 τὰ μὲν φύλλα τὰ πρόβατα ἐσθίει, τὸν δὲ βλαστὸν αἱ ὕες, ὡς
 ἱστορεῖ Θεόφραστος ἐν τετάρτῳ περὶ Φυτῶν ( c. 4,
 10 ), γίνεσθαι λέγων κἀν τῷ Νείλῳ ὁμώνυμόν τι αὐτῇ
 ἄνευ ῥιζῶν.

ΦΟΙΝΙΚΕΣ Ξενοφῶν μὲν ἐν βʹ Ἀναβάσεώς φησιν
 ( c. 3, 14 )· ‘ἐν δὲ σῖτος πολὺς καὶ οἶνος
 φοινίκων καὶ ὄξος καὶ ἑψητὸν ἀπὸ τῶν αὐτῶν.
 αὐταὶ δὲ αἱ βάλανοι τῶν φοινίκων οἵας μὲν ἐν τοῖς Ἕλλησιν
 ἔστιν ἰδεῖν τοῖς οἰκέταις ἀπέκειντο· αἱ δὲ τοῖς δεσπόταις
 ἀποκείμεναι ἦσαν ἀπόλεκτοι, θαυμάσιοι τὸ κάλλος καὶ τὸ
 μέγεθος, ἡ δὲ ὄψις ἠλέκτρου οὐδὲν διέφερεν· τὰς δέ τινας
 ξηραίνοντες τραγήματα παρετίθεντο. καὶ ἦν παρὰ πότον ἡδὺ
 μέν, κεφαλαλγὲς δέ.’ Ἡρόδοτος δ’ ἐν τῇ αʹ περὶ
 Βαβυλῶνος λέγων φησίν ( c. 193 )· ‘εἰσὶ δ᾽
 αὐτόθι φοίνικες πεφυκότες ἀνὰ πᾶν τὸ πεδίον, οἱ πλεῦνες
 αὐτῶν καρποφόροι, ἐκ τῶν καὶ σιτία καὶ οἶνον καὶ μέλι ποιέονται· τοὺς συκέων τρόπον
 θεραπεύουσιν. τῶν γὰρ φοινίκων οὓς ἔρσενας καλέουσι, τούτων
 τὸν καρπὸν περιδέουσι τῇσι βαλανηφόροισι τῶν φοινίκων, ἵνα
 τε πεπαίνῃ σφιν ὁ ψὴν τὴν βάλανον ἐνδύνων καὶ μὴ ἀπορρείῃ ὁ
 καρπὸς τοῦ φοίνικος. ψῆνας γὰρ δὴ φορέουσιν ἐν τῷ καρπῷ οἱ
 ἔρσενες καθάπερ οἱ ὄλονθοι.’ τὰ παραπλήσια τοῖς περὶ τὸν
 Ἡρόδοτον ἱστορεῖ περὶ τοῦ ἐν Λιβύῃ καλουμένου λωτοῦ
 αὐτόπτης γενόμενος ὁ Μεγαλοπολίτης Πολύβιος ἐν τῇ
 ιβʹ τῶν Ἱστοριῶν λέγων οὕτως ( c. 2
 Hu )· ‘ἐστὶ δὲ τὸ δένδρον ὁ λωτὸς οὐ μέγα, τραχὺ
 δὲ καὶ ἀκανθῶδες, ἔχει δὲ φύλλον χλωρὸν παραπλήσιον τῇ
 ῥάμνῳ, μικρὸν βαθύτερον καὶ πλατύτερον. ὁ δὲ καρπὸς τὰς μὲν
 ἀρχὰς ὅμοιός ἐστιν καὶ τῇ χρόᾳ καὶ τῷ μεγέθει ταῖς λευκαῖς
 μυρτίσι ταῖς τετελειωμέναις, αὐξανόμενος δὲ τῷ μὲν χρώματι
 γίνεται φοινικοῦς, τῷ δὲ μεγέθει ταῖς γογγύλαις ἐλαίαις
 παραπλήσιος, πυρῆνα δὲ ἔχει τελέως μικρόν. ἐπὰν δὲ πεπανθῇ,
 συνάγουσι καὶ τὸν μὲν τοῖς οἰκέταις μετὰ χόνδρου κόψαντες
 σάττουσιν εἰς ἀγγεῖα, τὸν δὲ τοῖς ἐλευθέροις ἐξελόντες τὸν
 πυρῆνα συντιθέασιν ὡσαύτως καὶ σιτεύονται τοῦτον. ἐστὶ δὲ
 τὸ βρῶμα παραπλήσιον σύκῳ καὶ φοινικοβαλάνῳ, τῇ δὲ εὐωδίᾳ
 βέλτιον. γίνεται δὲ καὶ οἶνος ἐξ αὐτοῦ βρεχομένου καὶ
 τριβομένου δι’ ὕδατος, κατὰ μὲν τὴν γεῦσιν ἡδὺς καὶ
 ἀπολαυστικός, οἰνομέλιτι χρηστῷ παραπλήσιος, ᾧ χρῶνται
 χωρὶς ὕδατος· οὐ δύναται δὲ πλέον δέκα μένειν ἡμερῶν, διὸ
 καὶ ποιοῦσι κατὰ βραχὺ πρὸς τὴν χρείαν. ποιοῦσι δὲ καὶ ὄξος
 ἐξ αὐτῶν.’

Μελανιππίδης δ’ ὁ Μήλιος ἐν ταῖς
 Δαναίσιν φοίνικας τὸν καρπὸν οὕτως ὀνομάζει τὸν λόγον
 ποιούμενος περὶ αὐτῶν τῶν Δαναίδων ( fr. 1 B )·
 
 οὐ γὰρ ἀνθρώπων φόρευν μορφὰν ἐνεῖδος, 
 οὐδὲ τὰν αὐδὰν γυναικείαν ἔχον· 
 ἀλλ’ ἐν ἁρμάτεσσι διφρούχοις ἐγυμνάζοντ’ ἀν᾽
 εὔδι’ 
 ἄλσεα πολλάκι θήραισιν φρένα τερπόμεναι, 
 ἱερόδακρυν λίβανον εὐώδεις τε φοίνικας κασίαν τε 
 ματεῦσαι, 
 τέρενα Σύρια σπέρματα. 
 καὶ Ἀριστοτέλης ἐν τῷ περὶ Φυτῶν ( fr. 246
 R ) οὕτως· ‘φοινίκων ἀνόρχων, οὕς τινες εὐνούχους
 καλοῦσιν, οἳ δ’ ἀπυρήνους.’ φοίνικα δὲ τὸν καρπὸν καὶ
 Ἑλλάνικος κέκληκεν ἐν τῇ εἰς Ἄμμωνος Ἀναβάσει ( FHG I
 67 ), εἰ γνήσιον τὸ σύγγραμμα, καὶ Φόρμος ὁ
 κωμικὸς ἐν Ἀταλάνταις ( p. 294 L ). περὶ δὲ τῶν
 Νικολάων καλουμένων φοινίκων τοσοῦτον ὑμῖν εἰπεῖν ἔχω τῶν
 ἀπὸ τῆς Συρίας καταγομένων, ὅτι ταύτης τῆς προσηγορίας
 ἠξιώθησαν ὑπὸ τοῦ Σεβαστοῦ αὐτοκράτορος σφόδρα χαίροντος τῷ
 βρώματι, Νικολάου τοῦ Δαμασκηνοῦ ἑταίρου ὄντος αὐτῷ καὶ
 πέμποντος φοίνικας συνεχῶς. τῶν ἀπὸ τοῦ περιπάτου δ’ ὢν ὁ
 Νικόλαος καὶ ἱστορίαν συνέγραψεν πολλήν.

ΙΣΧΑΔΕΣ. σφόδρα τῶν ἰσχάδων ἐθαυμάζοντο αἱ Ἀττικαί. Δίνων
 γοῦν ἐν τοῖς Περσικοῖς ( FHG II 91 ) φησιν·
 ‘παρετίθεντο δ’ ἐπὶ τῆς τραπέζης τῆς βασιλέως ὅσα ἡ γῆ βρώματα φέρει ἧς ἄρχει
 βασιλεύς, ἀφ’ ἑκάστου ὅσον ἀπαρχήν. ξενικῷ δὲ οὐδενὶ οὔτε
 βρώματι οὔτε ποτῷ ᾤετο δεῖν ὁ Ξέρξης τοὺς βασιλεῖς χρῆσθαι·
 ὅθεν καὶ νόμος τις ὕστερον ἐγένετο. εἰσενέγκαντος γάρ ποτε
 τῶν εὐνούχων τινὸς ἐν τοῖς λοιποῖς τραγήμασιν ἰσχάδας
 Ἀττικάς, ἐρωτῆσαι ποταπαὶ εἶεν. ἐπεὶ δὲ ἐπύθετο ἐξ Ἀθηνῶν,
 τοῖς ἀγορασταῖς ἀπηγόρευεν ὠνεῖσθαι, ἕως ἂν ἐξουσία γένηται
 αὑτῷ λαμβάνειν ὅταν ἐθέλῃ καὶ μὴ ἀγοράζειν. λέγεται δὲ τὸν
 εὐνοῦχον ἐπίτηδες τοῦτο ποιῆσαι, ἵνα αὐτὸν ὑπομνήσῃ τῆς ἐπὶ
 τὰς Ἀθήνας στρατείας.’ Ἄλεξις δ’ ἐν Κυβερνήτῃ φησίν
 ( II 339 K )· 
 εἰσέβαινον ἰσχάδες, 
 τὸ παράσημον τῶν Ἀθηνῶν, καὶ θύμου δέσμαι τινές. 
 Λυγκεὺς δὲ ἐν τῇ πρὸς τὸν κωμικὸν Ποσείδιππον
 Ἐπιστολῇ ‘ἐν τοῖς τραγικοῖς, φησίν, πάθεσιν Εὐριπίδην
 νομίζω Σοφοκλέους οὐδὲν διαφέρειν· ἐν δὲ ταῖς ἰσχάσι τὰς
 Ἀττικὰς τῶν ἄλλων πολὺ προέχειν.’ κἀν τῇ πρὸς Διαγόραν δὲ
 Ἐπιστολῇ γράφει οὕτως· ‘ἡ δὲ γῆ ταῖς μὲν χελιδονείοις
 ἰσχάσιν ἀντιπαρατιθεῖσα τὰς Βρυγινδαρίδας καλουμένας, τῷ
 μὲν ὀνόματι βαρβαριζούσας, ταῖς δὲ ἡδοναῖς οὐδὲν ἧττον
 ἐκείνων ἀττικιζούσας.’ Φοινικίδης δ’ ἐν Μισουμένῃ φησίν
 ( III 333 K )· 
 μύρτων λέγουσιν καὶ μέλιτος ἐγκώμια 
 καὶ τῶν προπυλαίων καὶ τέταρτον ἰσχάδων. 
 τούτων ἐγευσάμην καταπλεύσας εὐθέως 
 
 καὶ τῶν προπυλαίων, κοὐδὲν ἦν τούτων ὅλως 
 πρὸς ἀτταγῆνα συμβαλεῖν τῶν βρωμάτων. 
 ἐν τούτοις τηρητέον καὶ τὴν τοῦ ἀτταγῆνος μνήμην.
 Φιλήμων δ’ ἐν τῷ περὶ τῶν Ἀττικῶν Ὀνομάτων Αἰγιλίδας φησὶν
 εἶναι τὰς καλλίστας ἰσχάδας· Αἴγιλα δ’ εἶναι δῆμον τῆς
 Ἀττικῆς ἀπὸ Αἰγίλου τινὸς ἥρωος ὠνομασμένον· χελιδονίας δὲ
 καλεῖσθαι τὰς ἐρυθρομελαίνας ἰσχάδας. Θεόπομπος δ’ Εἰρήνῃ
 τὰς Τιθρασίας ἐπαινῶν ἰσχάδας φησὶν οὕτως ( I 736
 K )· 
 μᾶζαι, πλακοῦντες, ἰσχάδες Τιθράσιαι. 
 οὕτω δὲ ἦσαν περισπούδαστοι πᾶσιν ἀνθρώποις αἱ
 ἰσχάδεσ — ‘ὄντως γὰρ’ κατὰ τὸν Ἀριστοφάνην ( I 541
 K ) 
 οὐδὲν γὰρ ὄντως γλυκύτερον τῶν ἰσχάδων
 — 
 ὡς καὶ Ἀμιτροχάτην τὸν τῶν Ἰνδῶν βασιλέα γράψαι
 Ἀντιόχῳ ἀξιοῦντα, φησὶν Ἡγήσανδρος ( FHG IV
 421 ), πέμψαι αὐτῷ γλυκὺν καὶ ἰσχάδας καὶ σοφιστὴν
 ἀγοράσαντα. καὶ τὸν Ἀντίοχον ἀντιγράψαι· ‘ἰσχάδας μὲν καὶ
 γλυκὺν ἀποστελοῦμέν σοι, σοφιστὴν δ’ ἐν Ἕλλησιν οὐ νόμιμον
 πωλεῖσθαι.’ ὅτι δὲ καὶ πεφωσμένας ἰσχάδας ἤσθιον Φερεκράτης
 δείκνυσιν ἐν Κοριαννοῖ λέγων οὕτως ( I 163 K )·
 
 ἀλλ’ ἰσχάδας μοι πρόελε τῶν πεφωσμένων. 
 καὶ μετ’ ὀλίγα δέ· 
 οὐκ ἰσχάδας οἴσεις τῶν μελαινῶν; μανθάνεις, 
 ἐν τοῖς Μαριανδυνοῖς ἐκείνοις βαρβάροις 
 χύτρας καλοῦσι τὰς μελαίνας ἰσχάδας. 
 
 οἶδα δὲ καὶ Πάμφιλον εἰρηκότα πρόκνιδας γένος
 ἰσχάδων.

ΒΟΤΡΥΣ δὲ ὅτι μὲν κοινὸν δῆλον. σταφυλῆς δὲ μέμνηται,
 καίτοι δοκοῦντος τοῦ ὀνόματος Ἀσιαγενοῦς εἶναι, Κράτης ἐν
 δευτέρῳ Ἀττικῆς Διαλέκτου ( p. 65 W ), ἐν τοῖς
 Ὕμνοις τοῖς ἀρχαίοις φάσκων ἀντὶ τοῦ βότρυος τὴν σταφυλὴν
 κεῖσθαι διὰ τούτων· 
 αὐτῇσι σταφυλῇσι μελαίνῃσιν κομόωντες. 
 ὅτι δὲ καὶ παρ’ Ὁμήρῳ ἐστὶν ( Il. 18.561 al ) παντὶ δῆλον
 Πλάτων δὲ ἐν ὀγδόῳ Νόμων καὶ βότρυς καὶ σταφυλὰς ὀνομάζει
 διὰ τούτων ( p. 844d )· ‘ὃς ἂν ἀγροίκου ὀπώρας
 γεύσηται, βοτρύων εἴτε καὶ σύκων, πρὶν ἐλθεῖν τὴν ὥραν τὴν
 τοῦ τρυγᾶν ἀρκτούρῳ σύνδρομον, εἴτ’ ἐν τοῖς αὑτοῦ χωρίοις
 εἴτε καὶ ἐν ἄλλων, ἱερὰς μὲν νʹ 
 ὀφειλέτω τῷ Διονύσῳ δραχμάς, ἐὰν ἐκ τῶν αὑτοῦ δρέπῃ, ἐὰν δ᾽
 ἐκ τῶν γειτόνων, μνᾶν, ἐὰν δ’ ἐξ ἄλλων, δύο μέρη τῆς μνᾶς.
 ὃς δ’ ἂν τὴν γενναίαν νῦν λεγομένην σταφυλὴν ἢ 
 τὰ γενναῖα σῦκα ἐπονομαζόμενα ὀπωρίζειν βούληται, ἐὰν μὲν
 ἐκ τῶν οἰκείων λαμβάνῃ, ὅπως ἂν ἐθέλῃ καὶ ὁπόταν βούληται
 καρπούσθω, ἐὰν δ’ ἐξ ἄλλων μὴ πείσας, ἑπομένως τῷ νόμῳ τῷ
 ‘μὴ κινεῖν ὅ τι μὴ κατέθετο’, ἐκείνως αἰεὶ ζημιούσθω.’
 ταῦτα μὲν ὁ θεῖος Πλάτων· ἐγὼ δὲ πάλιν ζητῶ τίς ἡ γενναία
 σταφυλὴ καὶ τίνα τὰ γενναῖα σῦκα. ὥρα οὖν ὑμῖν ζητεῖν, ἕως
 ἐγὼ περὶ τῶν ἑξῆς παρακειμένων διεξέλθω.’ καὶ ὁ Μασσούριος
 ἔφη· 
 ‘μηδ’ ἀναβάλλεσθαι ἔς τ’ αὔριον ἔς τ’ ἔννηφι
 ( Hes. op. 410 ). 
 
 γενναῖα λέγει τὰ εὐγενῆ ὁ φιλόσοφος, ὡς καὶ
 Ἀρχίλοχος ( fr. 107 B4 )· 
 πάρελθε, γενναῖος γὰρ εἶς. 
 ἢ τὰ ἐπιγεγεννημένα οἷον τὰ ἐπεμβεβλημένα. ὁ γὰρ
 Ἀριστοτέλης ( fr. 247 ) καὶ ἐπεμβολάδας ἀπίους
 ὀνομάζει τὰς ἐγκεκεντρισμένας.’ ..... Δημοσθένης ἐν τῷ ὑπὲρ
 Κτησιφῶντος ( 262 )· ‘σῦκα καὶ βότρυς καὶ ἐλαίας
 συλλέγων.’ Ξενοφῶν ἐν Οἰκονομικῷ ( 19, 19 )·
 ‘ὑπὸ τοῦ ἡλίου γλυκαίνεσθαι τὰς σταφυλάς.’ οἴδασιν δὲ οἱ
 πρὸ ἡμῶν καὶ τοὺς ἐν οἴνῳ συντιθεμένους βότρυς. Εὔβουλος
 γοῦν ἐν Κατακολλωμένῳ φησίν ( II 181 K )· 
 ἀλλὰ παραλαβὼν ἀκράτῳ κροῦε καὶ δίδου πυκνὰς 
 καὶ βότρυς τρώγειν ἀνάγκαζ’ αὐτὸν ἐξ οἴνου
 συχνούς. 
 ὁ δὲ τὸν Χείρωνα πεποιηκὼς τὸν εἰς Φερεκράτην
 ἀναφερόμενόν φησιν ( I 191 K )· 
 ἀμυγδάλας καὶ μῆλα καὶ μιμαίκυλα 
 καὶ μύρτα καὶ σέλινα κἀξ οἴνου βότρυς 
 καὶ μυελόν. 
 ὅτι δ’ ἐν ταῖς Ἀθήναις διηνεκεῖς ἦσαν αἱ ὀπῶραι
 πᾶσαι, μαρτυρεῖ Ἀριστοφάνης ἐν Ὥραις ( ib.
 536 ). τί οὖν παράδοξον ἱστορεῖν δοκεῖ Ἀέθλιος ὁ
 Σάμιος ἐν πέμπτῳ Σαμίων Ὥρων λέγων ( FHG IV
 287 )· ‘σῦκον καὶ σταφυλὴ καὶ ὁμομηλὶς καὶ μῆλα καὶ
 ῥόδα δὶς τοῦ ἐνιαυτοῦ ἐγίνετο’ Λυγκεὺς δ’ ἐν τῇ πρὸς
 Διαγόραν Ἐπιστολῇ ἐπαινῶν τὸν κατὰ τὴν Ἀττικὴν γινόμενον
 Νικοστράτειον βότρυν καὶ ἀντιτιθεὶς αὐτῷ τοὺς Ῥοδιακούς
 φησιν· ‘τῷ δ’ ἐκεῖ καλουμένῳ βότρυι Νικοστρατείῳ τὸν Ἱππώνειον ἀντεκτρέφουσι βότρυν, ὃς ἀπὸ
 Ἑκατομβαιῶνος μηνὸς ὥσπερ ἀγαθὸς οἰκέτης διαμένει τὴν αὐτὴν
 ἔχων εὔνοιαν.’

ἐπεὶ δὲ πολλάκις ὑμῖν εἴρηται περί τε κρεῶν καὶ ὀρνίθων
 καὶ περιστεριδίων , ἔρχομαι κἀγὼ λέξων ὅσα ἐκ
 πολυαναγνωσίας εὑρεῖν ἠδυνήθην παρὰ τὰ προειρημένα
 ( lib. IX ). ΠΕΡΙΣΤΕΡΙΟΝ οὕτως ἔστιν εὑρεῖν
 εἰρημένον παρὰ Μενάνδρῳ ἐν Παλλακῇ ( III 109
 K )· 
 μικρὸν ἐπιμείνας προστρέχει, 
 ‘ἠγόρακά σοι περιστέρια ταδί ’ λέγων. 
 ὁμοίως Νικόστρατος Ἅβρᾳ ( II 220 K )·
 
 ταῦτ’ ἀξιῶ· 
 τοὐρνιθάριον, τὸ περιστέριον, τὸ γάστριον. 
 Ἀναξανδρίδης ἐν Ἀντέρωτι ( ib. 139 )·
 
 περιστέρια γὰρ εἰσάγων καὶ στρουθία. 
 Φρύνιχος Τραγῳδοῖς ( I 383 K )· 
 περιστέριον δ’ αὐτῷ τι λαβὲ τριωβόλου. 
 ΦΑΣΙΑΝΙΚΟΣ. Πτολεμαῖος ὁ βασιλεὺς ἐν τῷ δωδεκάτῳ
 τῶν Ὑπομνημάτων περὶ τῶν ἐν Ἀλεξανδρείᾳ βασιλείων λέγων
 ( FHG III 188 ) καὶ περὶ τῶν ἐν αὐτοῖς ζῴων
 τρεφομένων φησίν· ‘τά τε τῶν φασιανῶν, οὓς τετάρους
 ὀνομάζουσιν, οὓς οὐ μόνον ἐκ Μηδίας μετεπέμπετο,
 ἀλλὰ καὶ νομάδας ὄρνιθας ὑποβαλὼν ἐποίησε πλῆθος, ὥστε καὶ
 σιτεῖσθαι· τὸ γὰρ βρῶμα πολυτελὲς ἀποφαίνουσιν.’ αὕτη
 ἡ τοῦ λαμπροτάτου βασιλέως φωνή, ὃς οὐδὲ
 φασιανικοῦ ὄρνιθός ποτε γεύσασθαι 
 ὡμολόγησεν, ἀλλ’ ὥσπερ τι κειμήλιον ἀνακείμενον εἶχε τούσδε
 τοὺς ὄρνιθας. εἰ δὲ ἑωράκει ὡς ἡμῶν ἑκάστῳ εἷς ἐστι
 παρακείμενος χωρὶς τῶν ἤδη κατανηλωμένων, προσαναπεπληρώκει
 ἂν ταῖς πολυθρυλήτοις ἱστορίαις τῶν Ὑπομνημάτων τούτων ταῖς
 εἰκοσιτέσσαρσιν καὶ ἄλλην μίαν. [Ἀριστοτέλης δὲ ( fr.
 580 R ) ἢ Θεόφραστος ἐν τοῖς Ὑπομνήμασι ‘τῶν
 φασιανῶν, φησίν, οὐ κατὰ λόγον ἡ ὑπεροχὴ τῶν ἀρρένων, ἀλλὰ
 πολλῷ μείζων.’]

εἰ δ’ ὁ προειρημένος βασιλεὺς καὶ τὸ τῶν ΤΑΩΝΩΝ πλῆθος
 ἑωράκει τῶν κατὰ τὴν Ῥώμην, καταπεφεύγει ἂν ἐπὶ τὴν ἱερὰν
 σύγκλητον, ὡς ὑπὸ τοῦ ἀδελφοῦ πάλιν τῆς βασιλείας
 ἐξεληλαμένος. τοσοῦτον γάρ ἐστι τούτων τῶν ὀρνίθων τὸ
 πλῆθος ἐν τῇ Ῥώμῃ, ὡς δοκεῖν προμεμαντευμένον τὸν
 κωμῳδιοποιὸν Ἀντιφάνην ἐν Στρατιώτῃ ἢ Τύχωνι εἰρηκέναι τάδε
 ( II 99 K )· 
 τῶν ταὧν μὲν ὡς ἅπαξ τις ζεῦγος ἤγαγεν μόνον, 
 σπάνιον ὂν τὸ χρῆμα, πλείους εἰσὶ νῦν τῶν
 ὀρτύγων. 
 χρηστὸν ἄνθρωπον δ’ ἐάν τις ἕνα μόνον ζητῶν ἴδῃ, 
 ὄψετ’ ἐκ τούτου πονηροὺς πέντε παῖδας γεγονότας. 
 Ἄλεξις δ’ ἐν Λαμπάδι ( II 340 )· 
 καταφαγεῖν 
 αὐτὸς τοσοῦτ’ ἀργύριον; οὐδ’ εἰ γάλα λαγοῦ 
 εἶχον, μὰ τὴν Γῆν, καὶ ταὧς κατήσθιον. 
 ὅτι δὲ καὶ τιθασοὺς εἶχον αὐτοὺς ἐν ταῖς οἰκίαις
 Στράττις παρίστησιν ἐν Παυσανίᾳ διὰ τούτων ( I 718
 K )· 
 πολλῶν φλυάρων καὶ ταὧν ἀντάξια, 
 οὓς βόσκεθ’ ὑμεῖς ἕνεκα τῶν ὠκυπτέρων. 
 
 Ἀναξανδρίδης ἐν Μελιλώτῳ ( II 145 K )·
 
 οὐ μανικόν ἐστ’ ἐν οἰκίᾳ τρέφειν ταὧς, 
 ἐξὸν τοσουτουὶ δύ’ ἀγάλματ’ ἀγοράσαι. 
 Ἀναξίλας Ὀρνιθοκόμοις ( ib. 272 )·
 
 καὶ πρὸς ἐπὶ τούτοις τιθασὸς οἰμώζων ταὧς. 
 Μηνόδοτος δ’ ὁ Σάμιος ἐν τῷ περὶ τῶν κατὰ τὸ ἱερὸν
 τῆς Σαμίας Ἥρας φησίν ( FHG III 105 )· ‘οἱ ταοὶ
 ἱεροί εἰσι τῆς Ἥρας. καὶ μήποτε πρώτιστοι καὶ ἐγένοντο καὶ
 ἐτράφησαν ἐν Σάμῳ καὶ ἐντεῦθεν εἰς τοὺς ἔξω τόπους
 διεδόθησαν, ὡς καὶ οἱ ἀλεκτρυόνες ἐν τῇ Περσίδι καὶ αἱ
 καλούμεναι μελεαγρίδες ἐν τῇ Αἰτωλίᾳ.’ διὸ καὶ Ἀντιφάνης ἐν
 τοῖς Ὁμοπατρίοις φησίν ( II 83 K )· 
 ἐν Ἡλίου μέν φασι γίνεσθαι πόλει 
 φοίνικας, ἐν Ἀθήναις δὲ γλαῦκας. ἡ Κύπρος 
 ἔχει πελείας διαφόρους, ἡ δ’ ἐν Σάμῳ 
 Ἥρα τὸ χρυσοῦν, φασίν, ὀρνίθων γένος, 
 τοὺς καλλιμόρφους καὶ περιβλέπτους ταὧς. 
 διόπερ καὶ ἐπὶ τοῦ νομίσματος τῶν Σαμίων ταὧς
 ἐστιν.

ἐπεὶ δὲ καὶ τῶν μελεαγρίδων Μηνόδοτος ἐμνήσθη, λέξομέν τι
 καὶ ἡμεῖς περὶ αὐτῶν. Κλύτος ὁ Μιλήσιος, Ἀριστοτέλους δὲ
 μαθητής, ἐν τῷ αʹ περὶ Μιλήτου γράφει περὶ αὐτῶν
 οὕτως ( FHG II 333 )· ‘περὶ δὲ τὸ ἱερὸν τῆς
 Παρθένου ἐν Λέρῳ εἰσὶν οἱ καλούμενοι ὄρνιθες μελεαγρίδες. ὁ
 δὲ τόπος ἐστὶν ἑλώδης ἐν ᾧ τρέφονται. ἐστὶ δὲ ἄστοργον πρὸς
 τὰ ἔκγονα τὸ ὄρνεον καὶ ὀλιγωρεῖ τῶν
 νεωτέρων, ὥστε ἀνάγκη τοῖς ἱερεῦσιν ἐπιμελεῖσθαι αὐτῶν.
 ἔχει δὲ τὸ μὲν μέγεθος ὄρνιθος γενναίου, τὴν δὲ κεφαλὴν
 μικρὰν πρὸς τὸ σῶμα καὶ ταύτην ψιλήν, ἐπ’ αὐτῆς δὲ λόφον
 σάρκινον, σκληρόν, στρογγύλον, ἐξέχοντα τῆς κεφαλῆς ὥσπερ
 πάτταλον, καὶ τὸ χρῶμα ξυλοειδῆ, πρὸς δὲ ταῖς γνάθοις ἀπὸ
 τοῦ στόματος ἀρξαμένην ἀντὶ πώγωνος μακρὰν σάρκα καὶ
 ἐρυθροτέραν τῶν ὀρνίθων. τὴν δὲ τοῖς ὄρνισιν ἐπὶ τῷ ῥύγχει
 γινομένην, ἣν ἔνιοι πώγωνα καλοῦσιν, οὐκ ἔχει· διὸ καὶ
 ταύτῃ κολοβόν ἐστιν. ῥύγχος δὲ ὀξύτερον καὶ μεῖζον ἢ ὄρνις
 ἔχει. τράχηλος μέλας, παχύτερος καὶ βραχύτερος τῶν ὀρνίθων.
 τὸ δὲ σῶμα ἅπαν ποικίλον, μέλανος ὄντος τοῦ χρώματος ὅλου,
 πτίλοις λευκοῖς καὶ πυκνοῖς διειλημμένου οὐ 
 μείζοσιν φακῶν. οὗτοι δ’ εἰσὶν ἐν ῥόμβοις οἱ κυκλίσκοι
 ἧσσον μέλασι τοῦ ὅλου χρώματος· διὸ καὶ
 ποικιλίαν τινὰ οἱ ῥόμβοι παρέχονται, τοῦ μὲν μέλανος
 ἔχοντες λευκότερον τὸ χρῶμα, τοῦ δὲ λευκοῦ πολὺ μελάντερον.
 τὸ δὲ κατὰ τὰς πτέρυγας αὐταῖς πεποίκιλται λευκῷ
 πριονώδεσιν σχήμασιν πυρώδεσιν καὶ παρ’ ἄλληλα
 κειμένοις. σκέλη δὲ ἄκεντρα ὅμοια τοῖς ὀρνιθίοις.
 παραπλήσιαι δ’ εἰσὶν αἱ θήλειαι τοῖς ἄρρεσιν· διὸ καὶ
 δυσδιάκριτόν ἐστι τὸ τῶν μελεαγρίδων γένος.’ τοσαῦτα καὶ ὁ
 περιπατητικὸς φιλόσοφος περὶ τῶν μελεαγρίδων ἱστόρησεν.

ΟΠΤΩΝ ΔΕΛΦΑΚΩΝ δὲ μνημονεύει Ἐπικράτης ἐν Ἐμπόρῳ ( II
 284 K )· 
 ἐπὶ τοῖς δ’ ἐγὼ 
 μάγειρος. οὔτε Σικελία καυχήσεται 
 τρέφειν τοιοῦτον ἄρταμον κατ’ ἰχθύων, 
 οὐκ Ἦλις, ἔνθα δελφάκων ἐγὼ κρέα 
 κάλλιστ’ ὄπωπα πυρὸς ἀκμαῖς ἠνθισμένα. 
 Ἄλεξις δ’ ἐν Πονήρᾳ ( ib. 367 )· 
 τριωβόλου κρείσκον ἀστεῖον πάνυ 
 ὕειον ὀπτὸν καὶ θερμόν, εὔχυλον, 
 τέρεν, ὅταν ᾖ προσφέρων. 
 ‘Ἀθηναῖοι δ᾽, ὥς φησι Φιλόχορος ( FHG I
 413 ), ταῖς Ὥραις θύοντες οὐκ ὀπτῶσιν, ἀλλ’ ἕψουσι
 τὰ κρέα, παραιτούμενοι τὰς θεὰς ἀπείργειν τὰ περισκελῆ
 καύματα καὶ τοὺς αὐχμούς, μετὰ δὲ τῆς συμμέτρου θερμασίας
 καὶ ὑδάτων ὡραίων ἐκτελεῖν τὰ φυόμενα. τὴν μὲν γὰρ ὄπτησιν
 ἐλάττους παρέχεσθαι ὠφελείας, τὴν δὲ ἕψησιν οὐ μόνον τὴν
 ὠμότητα περιαιρεῖν, ἀλλὰ καὶ τὰ σκληρὰ μαλάττειν δύνασθαι
 καὶ τὰ λοιπὰ πεπαίνειν. ἔτι δ’ εὐμενέστερον καὶ
 ἀκινδυνότερον πεπαίνει τὴν τροφήν. διόπερ ἑφθὸν ἐποπτᾶν οὔ
 φασι δεῖν οὐδ’ ἐφέψειν. τὸ μὲν γὰρ ἀνάλυσιν ἔχειν δοκεῖ τοῦ
 βελτίονος, ὥς φησιν Ἀριστοτέλης ( meteor. 380b 21
 ? )· τὰ δὲ ὀπτὰ τῶν ἑφθῶν ὠμότερα καὶ ξηρότερα.’
 τὰ δὲ ὀπτὰ κρέα καλεῖται φλογίδες. Στράττις γοῦν ἐν
 Καλλιππίδῃ ἐπὶ τοῦ Ἡρακλέους φησίν ( I 715 K )·
 
 αὐτίκα δ’ ἥρπασε τεμάχη 
 θερμάς τε κάπρου φλογίδας ἔβρυχέ τε πάνθ’ ἅμα. 
 
 καὶ Ἄρχιππος ἐν Ἡρακλεῖ Γαμοῦντι ( ib.
 680 )· 
 ταδὶ δ’ ἅμα χοίρων ἀκροκώλια μικρῶν 
 ταύρου τ’ αὐξίκερω φλογίδες 
 αἱ δολιχαί τε κάπρου φλογίδες.

περὶ δὲ ΠΕΡΔΙΚΩΝ τί δεῖ καὶ λέγειν ἐμέ, πλεόνων εἰρημένων
 ὑφ’ ὑμῶν; ἀλλ’ οὐ παραλείψω τὸ ἱστορηθὲν ὑπὸ Ἡγησάνδρου ἐν
 τοῖς Ὑπομνήμασιν ( FHG IV 421 ). φησὶν γὰρ ὅτι
 Σάμιοι πλεύσαντες εἰς Σύβαριν καὶ κατασχόντες τὴν Σιρῖτιν
 χώραν περδίκων ἀναπτάντων καὶ ποιησάντων ψόφον ἐκπλαγέντες
 ἔφυγον καὶ ἐμβάντες εἰς τὰς ναῦς ἀπέπλευσαν. 
 περὶ δὲ ΛΑΓΩΝ Χαμαιλέων φησὶν ἐν τῷ περὶ Σιμωνίδου
 ( fr. 14 Koep ) ὡς δειπνῶν παρὰ τῷ Ἱέρωνι ὁ
 Σιμωνίδης, οὐ παρατεθέντος αὐτῷ ἐπὶ τὴν τράπεζαν καθάπερ
 καὶ τοῖς ἄλλοις λαγωοῦ, ἀλλ’ ὕστερον μεταδιδόντος τοῦ
 Ἱέρωνος, ἀπεσχεδίασεν ( fr. 170 B )· 
 οὐδὲ γὰρ οὐδ᾽ εὐρύς περ ἐὼν ἐξίκετο
 δεῦρο. 
 ὄντως δ’ ἦν ὡς ἀληθῶς κίμβιξ ὁ Σιμωνίδης καὶ
 αἰσχροκερδής, ὡς Χαμαιλέων φησίν. ἐν Συρακούσαις γοῦν τοῦ
 Ἱέρωνος ἀποστέλλοντος αὐτῷ τὰ καθ’ ἡμέραν λαμπρῶς πωλῶν τὰ
 πλείω ὁ Σιμωνίδης τῶν παρ’ ἐκείνου πεμπομένων ἑαυτῷ μικρὸν
 μέρος ἀπετίθετο. ἐρομένου δέ τινος τὴν αἰτίαν· ‘ὅπως,
 εἶπεν, ἥ τε Ἱέρωνος μεγαλοπρέπεια καταφανὴς ᾖ καὶ ἡ ἐμὴ
 κοσμιότης.’ 
 ΟΥΘΑΤΟΣ δὲ Τηλεκλείδης ἐν Στερροῖς οὕτως μνημονεύει
 ( I 217 K )· 
 ὡς οὖσα θῆλυς εἰκότως οὖθαρ φέρω. 
 
 ὑπογάστριον δ’ αὐτὸ ὠνόμασεν Ἀντίδοτος ἐν
 Μεμψιμοίρῳ ( II 410 K ).

ΣΙΤΕΥΤΩΝ δὲ ὀρνίθων μὲν μνημονεύει Μάτρων ἐν ταῖς Παρῳδίαις
 οὕτως ( fr. 4 Br )· 
 ὣς ἔφαθ᾽· οἳ δ’ ἐγέλασσαν, ἐπήνεικάν τ’ ἐπὶ τούτῳ 
 σιτευτὰς ὄρνιθας ἐπ’ ἀργυρέοισι πίναξιν, 
 ἄτριχας, οἰέτεας, λαγάνοις κατὰ νῶτον ἐίσας ( Il. 2.764 ). 
 δελφάκων δὲ σιτευτῶν ὁ φλυακογράφος Σώπατρος ἐν
 Βακχίδος Γάμῳ οὕτως· 
 εἴ που κλίβανος ἦν, πολὺ δέλφαξ σιτευτὸς ἔγρυξεν. 
 δελφάκια δὲ Αἰσχίνης εἴρηκεν ἐν Ἀλκιβιάδῃ οὕτως
 ( p. 21 Herm )· ‘ὥσπερ αἱ καπηλίδες τὰ
 δελφάκια τρέφουσιν.’ Ἀντισθένης δ’ ἐν Φυσιογνωμονικῷ· ‘καὶ
 γὰρ ἐκεῖναι τὰ δελφάκια πρὸς βίαν χορτάζουσιν.’ καὶ ἐν
 Προτρεπτικῷ δέ· ‘ἀντὶ δελφακίων τρέφεσθαι.’ δέλφακα δὲ
 ἀρσενικῶς εἴρηκεν Πλάτων ἐν Ποιητῇ ( I 631 K )·
 
 δέλφακα δὲ ῥαιότατον. 
 Σοφοκλῆς Ὕβρει ( fr. 610 N )· 
 ἐσθίειν ἐθέλων τὸν δέλφακα. 
 Κρατῖνος Ὀδυσσεῦσιν ( I 59 K )· 
 δέλφακας μεγάλους. 
 θηλυκῶς δὲ Νικοχάρης ἔφη ( ib. 774 )·
 
 κύουσαν δέλφακα. 
 καὶ Εὔπολις Χρυσῷ Γένει ( ib. 335 )·
 
 οὐκ ἀλλ’ ἔθυον δέλφακα ωδον θἠστίᾳ 
 καὶ μάλα καλήν. 
 καὶ Πλάτων Ἰοῖ ( ib. 615 )· 
 
 πρόσφερε δεῦρο δὴ τὴν κεφαλὴν τῆς δέλφακος. 
 Θεόπομπος Πηνελόπῃ ( ib. 746 )· 
 καὶ τὴν ἱερὰν σφάττουσιν ἡμῶν δελφάκα. 
 χηνῶν δὲ σιτευτῶν καὶ μόσχων Θεόπομπος ἐν
 ιγʹ Φιλιππικῶν καὶ ιαʹ Ἑλληνικῶν
 ( FHG I 297. 281 ), ἐν οἷς ἐμφανίζει τὸ περὶ
 τὴν γαστέρα τῶν Λακώνων ἐγκρατὲς γράφων οὕτως· καὶ οἱ
 Θάσιοι ἔπεμψαν Ἀγησιλάῳ προσιόντι πρόβατα παντοδαπὰ καὶ
 βοῦς εὖ τεθραμμένους, πρὸς τούτοις δὲ καὶ πέμματα καὶ
 τραγημάτων εἶδος παντοδαπῶν. ὁ δ’ Ἀγησίλαος τὰ μὲν πρόβατα
 καὶ τὰς βοῦς ἔλαβεν, τὰ δὲ πέμματα καὶ τὰ τραγήματα πρῶτον
 μὲν οὐδ’ ἔγνω· κατεκεκάλυπτο γάρ. ὡς δὲ κατεῖδεν, ἀποφέρειν
 αὐτοὺς ἐκέλευσεν, εἰπὼν οὐ νόμιμον εἶναι Λακεδαιμονίοις
 χρῆσθαι τοιούτοις τοῖς ἐδέσμασι. λιπαρούντων δὲ τῶν Θασίων
 ‘δότε, φησί, φέροντες ἐκείνοις,’ δείξας αὐτοῖς τοὺς
 εἵλωτας, εἰπὼν ὅτι τούτους δέοι διαφθείρεσθαι τρώγοντας
 αὐτὰ πολὺ μᾶλλον ἢ αὐτὸν καὶ τοὺς παρόντας Λακεδαιμονίων.’
 ὅτι δὲ τοῖς εἵλωσιν ὑβριστικῶς πάνυ ἐχρῶντο Λακεδαιμόνιοι
 καὶ Μύρων ὁ Πριηνεὺς ἱστορεῖ ἐν δευτέρῳ Μεσσηνιακῶν γράφων
 οὕτως ( FHG IV 461 )· ‘τοῖς δ’ εἵλωσι πᾶν
 ὑβριστικὸν ἔργον ἐπιτάττουσι πρὸς πᾶσαν ἄγον ἀτιμίαν. κυνῆν
 τε γὰρ ἕκαστον φορεῖν ἐπάναγκες ὥρισαν καὶ διφθέραν
 περιβεβλῆσθαι πληγάς τε τεταγμένας λαμβάνειν κατ’ ἐνιαυτὸν
 ἀδικήματος χωρίς, ἵνα μήποτε δουλεύειν ἀπομάθωσιν. πρὸς δὲ
 τούτοις εἴ τινες ὑπερακμάζοιεν τὴν
 οἰκετικὴν ἐπιφάνειαν, ἐπέθηκαν ζημίαν θάνατον καὶ τοῖς
 κεκτημένοις ἐπιτίμιον, εἰ μὴ ἐπικόπτοιεν τοὺς ἁδρουμένους.
 καὶ παραδόντες αὐτοῖς τὴν χώραν ἔταξαν μοῖραν ἣν αὐτοῖς
 ἀνοίσουσιν αἰεί.’ χηνίζειν δὲ εἴρηται ἐπὶ τῶν αὐλούντων.
 Δίφιλος Συνωρίδι ( II 567 K )· 
 ἐχηνίασας· ποιοῦσι τοῦτο πάντες οἱ 
 παρὰ Τιμοθέῳ.

ἐπεὶ δὲ καὶ πετασῶνος μέρος ἑκάστῳ κεῖται, ἣν ΠΕΡΝΑΝ
 καλοῦσι, φέρε τι εἴπωμεν καὶ περὶ ταύτης, εἴ τις τοῦ
 ὀνόματος μνημονεύει. κάλλισται μὲν γὰρ αἱ Γαλλικαί, οὐκ
 ἀπολείπονται δὲ αὐτῶν οὔτε αἱ ἀπὸ Κιβύρας τῆς
 Ἀσιατικῆς οὔτε αἱ Λύκιαι. μνημονεύει δ’ αὐτῶν Στράβων ἐν
 τρίτῃ Γεωγραφουμένων ( p. 162 ), ἀνὴρ οὐ πάνυ
 νεώτερος· λέγει γὰρ αὐτὸν ἐν τῇ ἑβδόμῃ τῆς αὐτῆς
 πραγματείας ( fr. 58b M ) ἐγνωκέναι Ποσειδώνιον
 τὸν ἀπὸ τῆς στοᾶς φιλόσοφον, οὗ πολλάκις ἐμεμνήμεθα
 συγγενομένου Σκιπίωνι τῷ τὴν Καρχηδόνα ἑλόντι. γράφει δ᾽
 οὖν ὁ Στράβων οὕτως· ‘ἐν Σπανίᾳ πρὸς τῇ Ἀκυτανίᾳ πόλις
 Πομπέλων, ὡς ἂν εἴποι τις Πομπηιόπολις, ἐν ᾗ πέρναι
 διάφοροι συντίθενται ταῖς Κανταβρικαῖς ἐνάμιλλοι.’ 
 ΑΛΙΠΑΣΤΩΝ δὲ κρεῶν μνημονεύει ὁ τῆς κωμῳδίας ποιητὴς
 Ἀριστομένης ἐν Διονύσῳ ( I 692 K )· 
 ἁλίπαστα ταῦτα παρατίθημί σοι. 
 καὶ ἐν Γόησιν ( ib. 691 )· 
 
 ὁ στράβων 
 ἁλίπαστον αἰεὶ τὸν θεράποντ’ ἐπεσθίειν.

ἐπεὶ δὲ καὶ ‘Σικελίας αὔχημα τροφαλὶς’ ἥδ’ ἐστί σοι, φίλοι,
 λέξωμέν τι καὶ περὶ ΤΥΡΩΝ. Φιλήμων μὲν γὰρ ἐν τῷ
 ἐπιγραφομένῳ Σικελικῷ ( II 499 K )· 
 ἐγὼ πρότερον μὲν ᾠόμην τὴν Σικελίαν 
 ἓν τοῦτ’ ἀπότακτον αὐτὸ τοὺς τυροὺς ποιεῖν 
 καλούς. ἔτι ταῦτα προσετίθην ἀκηκοώς, 
 ἱμάτια ποικίλ’ εἰ λέγοι τις Σικελικά. 
 Β. σκεύη μὲν οὖν καὶ κτήματ’ ᾠόμην φέρειν. 
 καὶ ὁ Τρομιλικὸς δὲ τυρὸς ἔνδοξός ἐστι. περὶ οὗ
 φησιν Δημήτριος ὁ Σκήψιος ἐν δευτέρῳ Τρωικοῦ Διακόσμου
 οὕτως ( fr. 3 Gaede )· ‘τῆς Ἀχαίας πόλις
 Τρομίλεια, περὶ ἣν γίνεται τυρὸς αἴγειος ἥδιστος, οὐκ ἔχων
 σύγκρισιν πρὸς ἕτερον, ὁ προσαγορευόμενος Τρομιλικός· οὗ
 καὶ Σιμωνίδης μνημονεύει ἐν Ἰάμβῳ, οὗ ἡ ἀρχή ( fr. 22
 B )· 
 ἦ πολλὰ μὲν δὴ προεκπονῇ, Τηλέμβροτε, 
 γράφων· 
 ἐνταῦθα μέντοι τυρὸς ἐξ Ἀχαίης 
 Τρομιλικὸς θαυμαστός, ὃν κατήγαγον ... 
 Εὐριπίδης δ’ ἐν Κύκλωπι ὀπίαν καλεῖ τυρὸν τὸν
 δριμύν, τὸν πηγνύμενον τῷ τῆς συκῆς ὀπῷ ( 136 )·
 
 καὶ τυρὸς ὀπίας ἐστὶ καὶ Διὸς γάλα. 
 
 ἐπεὶ δὲ περὶ πάντων εἶπον τῶν παρακειμένων
 ἀποτράγημά τε πεποίημαι τὸν Τρομιλικόν, καταπαύσω τὸν
 λόγον· τὸ γὰρ λείψανον τῶν τραγημάτων καὶ τρωξίμων
 ἀποτράγημα εἴρηκεν Εὔπολις ( I 335 K ). σκώπτων
 γὰρ Διδυμίαν τινὰ ἀποτράγημα αὐτὸν εἴρηκεν ἀλώπεκος ἤτοι ὡς
 μικρὸν τὸ σῶμα ἢ ὡς κακοήθη καὶ πανοῦργον, ὥς φησιν ὁ
 Ἀσκαλωνίτης Δωρόθεος. τοὺς δὲ λεπτοὺς τῶν τυρῶν καὶ πλατεῖς
 Κρῆτες θηλείας καλοῦσιν, ὥς φησι Σέλευκος· οὓς ἐν θυσίαις
 τισὶν ἐναγίζουσιν. πυριέφθων δὲ μνημονεύει (οὕτω δὲ
 καλεῖται τὸ πρῶτον γάλα) Φιλιππίδης ἐν Αὐλοῖς ( III
 304 K )· 
 τὰ δὲ πυρίεφθα καὶ τὰ λάγανα ταῦτ’ ἔχων. 
 καὶ ἴσως πάντα τὰ τοιαῦτα ἐπιδειπνίδας ἔλεγον
 Μακεδόνες. κώθωνος γὰρ ἡδύσματα ταῦτα.’

τοιαῦτά τινα ἔτι τοῦ Οὐλπιανοῦ διαλεγομένου ἐπελθὼν εἷς
 ἐκείνων τῶν σοφιστῶν μαγείρων ἐκήρυσσε μῦμα. καὶ πολλῶν
 ξενιζομένων ἐπὶ τῷ κηρύγματι — οὐ γὰρ ἐδείκνυεν ὁ
 στιγματίας ὅ τι ἦν — ἔφη· ‘ἀγνοεῖν μοι δοκεῖτε, ὦ ἄνδρες
 δαιταλῆς, ὅτι καὶ Κάδμος ὁ τοῦ Διονύσου πάππος μάγειρος
 ἦν.’ σιωπησάντων δὲ καὶ ἐπὶ τούτῳ πάντων ‘Εὐήμερος, ἔφη, ὁ
 Κῷος ἐν τῷ τρίτῳ τῆς Ἱερᾶς Ἀναγραφῆς τοῦθ’ ἱστορεῖ, ὡς
 Σιδωνίων λεγόντων τοῦτο, ὅτι Κάδμος μάγειρος ὢν τοῦ
 βασιλέως καὶ παραλαβὼν τὴν Ἁρμονίαν αὐλητρίδα καὶ αὐτὴν
 οὖσαν τοῦ βασιλέως ἔφυγεν σὺν αὐτῇ. 
 ἐγὼ δὲ φεύξομαι γ᾽ ἐλεύθερος γεγώς ( trag.
 ad. fr. 98 N ) ;ʼ οὐδὲ γὰρ ἂν
 εὕροι τις ὑμῶν δοῦλον μάγειρόν τινα ἐν κωμῳδίᾳ πλὴν παρὰ
 Ποσειδίππῳ μόνῳ. δοῦλοι δ’ ὀψοποιοὶ παρῆλθον ὑπὸ πρώτων
 Μακεδόνων τοῦτ’ ἐπιτηδευσάντων ἢ δι’ ὕβριν ἢ δι’ ἀτυχίαν
 τῶν αἰχμαλωτισθεισῶν πόλεων. ἐκάλουν οἱ παλαιοὶ τὸν μὲν
 πολιτικὸν μάγειρον μαίσωνα, τὸν δ’ ἐκτόπιον τέττιγα.
 Χρύσιππος δ’ ὁ φιλόσοφος τὸν μαίσωνα ἀπὸ τοῦ μασᾶσθαι
 οἴεται κεκλῆσθαι, οἷον τὸν ἀμαθῆ καὶ πρὸς γαστέρα
 νενευκότα, ἀγνοῶν ὅτι Μαίσων γέγονεν κωμῳδίας ὑποκριτὴς
 Μεγαρεὺς τὸ γένος, ὃς καὶ τὸ προσωπεῖον εὗρε τὸ ἀπ’ αὐτοῦ
 καλούμενον μαίσωνα, ὡς Ἀριστοφάνης φησὶν ὁ Βυζάντιος ἐν τῷ
 περὶ Προσώπων ( p. 276 N ), εὑρεῖν αὐτὸν φάσκων
 καὶ τὸ τοῦ θεράποντος πρόσωπον καὶ τὸ τοῦ μαγείρου. καὶ
 εἰκότως καὶ τὰ τούτοις πρέποντα σκώμματα καλεῖται
 μαισωνικά. μάλιστα γὰρ εἰσάγονται οἱ μάγειροι σκωπτικοί
 τινες, ὡς παρὰ Μενάνδρῳ ἐν Ἐπιτρέπουσιν ( III 50
 K ). καὶ Φιλήμων δέ πού φησιν ( II 517
 K )· 
 σφίγγ’ ἄρρεν᾽, οὐ μάγειρον εἰς τὴν οἰκίαν 
 εἴληφ᾽· ἁπλῶς γὰρ οὐδὲ ἕν, μὰ τοὺς θεούς, 
 ὧν ἂν λέγῃ συνίημι· καινὰ ῥήματα 
 πεπορισμένος γάρ ἐστι. 
 τὸν δὲ Μαίσωνα Πολέμων ἐν τοῖς πρὸς Τίμαιον
 ( fr. 46 Pr ) ἐκ τῶν ἐν Σικελίᾳ φησὶν εἶναι
 Μεγάρων καὶ οὐκ ἐκ τῶν Νισαίων. ἀλλ’ ὅ γε Ποσείδιππος περὶ
 δούλων μαγείρων ἐν Ἀποκλειομένῃ φησίν ( III 336
 K )· 
 
 ταυτὶ μὲν οὖν τοιαῦτα. συμβαίνει δέ τι 
 νῦν μοι διακονοῦντι παρὰ τῷ δεσπότῃ 
 ἀστεῖον· οὐχ ἁλώσομ’ ἐκφέρων κρέας. 
 καὶ ἐν Συντρόφοις ( ib. 342 )· 
 ἐβάδιζες ἔξω τῶν πυλῶν μάγειρος ὤν; 
 Β. ἐντὸς πυλῶν γὰρ ἂν μένων ἄδειπνος
 ἦν. 
 Α. πότερ’ οὖν ἀφεῖσαι; Β. κατ’ ἀγορὰν ἐργάζομαι 
 ἐπρίατο γάρ τις ὁμότεχνός με γνώριμος.

οὐδὲν οὖν ἦν παράδοξον εἰ καὶ θυτικῆς ἦσαν ἔμπειροι οἱ
 παλαίτεροι μάγειροι· προίσταντο γοῦν καὶ γάμων καὶ θυσιῶν.
 διόπερ Μένανδρος ἐν Κόλακι τὸν τοῖς τετραδισταῖς
 διακονούμενον μάγειρον ἐν τῇ τῆς Πανδήμου Ἀφροδίτης ἑορτῇ
 ποιεῖ ταυτὶ λέγοντα ( III 82 K )· 
 σπονδή. δίδου σὺ σπλάγχν’ ἀκολουθῶν. ποῖ βλέπεις; 
 σπονδή. φέρ᾽, ὦ παῖ Σωσία. σπονδή. καλῶς. 
 εὔχου. θεοῖς Ὀλυμπίοις εὐχώμεθα 
 Ὀλυμπίαισι, πᾶσι πάσαις· λάμβανε 
 τὴν γλῶτταν. ἐπὶ τούτῳ διδόναι σωτηρίαν, 
 ὑγίειαν, ἀγαθὰ πολλὰ τῶν ὄντων τε νῦν 
 ἀγαθῶν ὄνησιν πᾶσι. ταῦτ’ εὐχώμεθα. 
 καὶ παρὰ Σιμωνίδῃ δέ φησιν ἕτερος ( fr. 24
 B4 )· 
 ὗν ὡς ἄφευσα χὠς ἐμίστυλα κρέα 
 ἱρωστί· καὶ γὰρ οὐ κακῶς ἐπίσταμαι ... 
 ἐμφαίνει δ’ αὐτῶν τὴν ἐμπειρίαν καὶ ἡ πρὸς
 Ἀλέξανδρον Ὀλυμπιάδος Ἐπιστολή. προτρεπομένη μάγειρον αὑτῇ πρίασθαι θυσιῶν ἔμπειρον ἡ
 μήτηρ φησί· ‘Πελίγναν τὸν μάγειρον λαβὲ παρὰ τῆς μητρός.
 οὗτος γὰρ οἶδε τὰ ἱερά σου τὰ πατρῷα πάντα ὃν τρόπον θύεται
 καὶ τὰ ἀργαδιστικὰ καὶ τὰ Βακχικά, ὅσα τε Ὀλυμπιὰς
 προθύεται οὗτος οἶδεν. μὴ οὖν ἀμελήσῃς, ἀλλὰ λαβέ· καὶ
 ἀπόστειλον πρὸς ἐμὲ τὴν ταχίστην.’

ὅτι δὲ σεμνὸν ἦν ἡ μαγειρικὴ μαθεῖν ἔστιν ἐκ τῶν Ἀθήνησι
 Κηρύκων. οἵδε γὰρ μαγείρων καὶ βουτύπων ἐπεῖχον τάξιν, ὥς
 φησιν Κλείδημος ἐν Πρωτογονίας πρώτῳ ( FHG I
 362 ). Ὅμηρός τε τὸ ῥέζειν ἐπὶ τοῦ θύειν τάσσει,
 τὸ δὲ θύειν ἐπὶ τοῦ ψαιστὰ μεταδόρπια θυμιᾶν· καὶ οἱ
 παλαιοὶ τὸ θύειν δρᾶν ὠνόμαζον. ἔδρων δ’ οἱ Κήρυκες ἄχρι
 πολλοῦ βουθυτοῦντες, φησί, καὶ σκευάζοντες καὶ
 μιστύλλοντες, ἔτι δ’ οἰνοχοοῦντες. Κήρυκας δ’ αὐτοὺς ἀπὸ
 τοῦ κρείττονος ὠνόμαζον. ἀναγέγραπταί τε οὐδαμοῦ μαγείρῳ
 μισθός, ἀλλὰ κήρυκι. καὶ Ἀγαμέμνων δὲ παρ’ Ὁμήρῳ θύει
 βασιλεύων· φησὶ γὰρ ὁ ποιητής· 
 Il. 3.292 
 
 ἦ καὶ ἀπὸ στομάχους ἀρνῶν τάμε νηλέι χαλκῷ, 
 καὶ τοὺς μὲν κατέθηκεν ἐπὶ χθονὸς ἀσπαίροντας 
 θυμοῦ δευομένους· ἀπὸ γὰρ μένος εἵλετο χαλκός. 
 
 καὶ Θρασυμήδης ὁ τοῦ Νέστορος υἱὸς ἀναλαβὼν πέλεκυν
 κόπτει τὸν βοῦν, ἐπεὶ διὰ τὸ γῆρας ὁ Νέστωρ οὐκ ἠδύνατο·
 συνεπόνουν δ’ αὐτῷ καὶ οἱ ἄλλοι ἀδελφοί ( Od. 3.442 ). οὕτως ἔνδοξον ἦν
 καὶ μέγιστον τὸ τῆς μαγειρικῆς τέχνης ἀξίωμα. καὶ παρὰ
 Ῥωμαίοις δ’ οἱ τιμηταὶ — μεγίστη δ’ αὕτη ἀρχὴ — τὴν
 περιπόρφυρον ἐνδεδυκότες καὶ ἐστεφανωμένοι πελέκει τὰ
 ἱερεῖα κατέβαλλον. οὐ παρέργως δὲ παρὰ
 τῷ Ὁμήρῳ καὶ τὰ ὅρκια καὶ τὰ ἱερόθυτα κήρυκες κομίζουσιν,
 ὡς παλαιᾶς οὔσης καὶ προσηκούσης αὐτοῖς τῆς λειτουργίας· 
 Il. 3.116 
 
 Ἕκτωρ δὲ προτὶ ἄστυ δύο κήρυκας ἔπεμπε 
 καρπαλίμως ἄρνας τε φέρειν Πρίαμόν τε
 καλέσσαι. 
 
 καὶ πάλιν ( 118 )· 
 αὐτὰρ ὃ Ταλθύβιον προίει κρείων Ἀγαμέμνων 
 νῆας ἐπὶ γλαφυρὰς ἰέναι ἠδ’ ἄρν’ ἐκέλευσεν 
 οἰσέμεναι. 
 καί· 
 Il. 19.250 
 
 Ταλθύβιος δὲ θεῷ ἐναλίγκιος αὐδὴν 
 κάπρον ἔχων ἐν χερσὶ παρίστατο ποιμένι λαῶν.

ἐν δὲ τῷ πρώτῳ τῆς Ἀτθίδος Κλείδημος ( FHG I
 359 ) φῦλον ἀποφαίνει μαγείρων ἐχόντων
 δημιουργικὰς τιμάς, οἷς καὶ τὸ πλῆθος ἐνεργεῖν ἔργον ἦν.
 οὐκ ἀπεικότως δὲ καὶ Ἀθηνίων ἐν Σαμόθρᾳξιν, ὥς φησιν Ἰόβας
 ( FHG III 482 ), μάγειρον εἰσάγει
 φυσιολογοῦντα διὰ τούτων ( III 369 K )· 
 οὐκ οἶσθ’ ὅτι πάντων ἡ μαγειρικὴ τέχνη 
 πρὸς εὐσέβειαν πλεῖστα προσενήνεχθ’ ὅλως; 
 Β. τοιοῦτόν ἐστι τοῦτο; Α. πάνυ γε, βάρβαρε. 
 τοῦ θηριώδους καὶ παρασπόνδου βίου 
 ἡμᾶς γὰρ ἀπολύσασα καὶ τῆς δυσχεροῦς 
 ἀλληλοφαγίας ἤγαγ’ εἰς τάξιν τινὰ 
 καὶ τουτονὶ περιῆψεν ὃν νυνὶ βίον 
 ζῶμεν. Β. τίνα τρόπον; Α. πρόσεχε, κἀγώ σοι
 φράσω. 
 ἀλληλοφαγίας καὶ κακῶν ὄντων συχνῶν 
 γενόμενος ἄνθρωπός τις οὐκ ἀβέλτερος 
 
 ἔθυσ’ ἱερεῖον πρῶτος, ὤπτησεν κρέας. ὡς δ’ ἦν τὸ
 κρέας ἥδιον ἀνθρώπου κρεῶν, αὑτοὺς μὲν οὐκ ἐμασῶντο, τὰ δὲ
 βοσκήματα θύοντες ὤπτων. ὡς δ’ ἅπαξ τῆς ἡδονῆς ἐμπειρίαν
 τιν’ ἔλαβον, ἀρχῆς γενομένης ἐπὶ πλεῖον ηὖξον τὴν
 μαγειρικὴν τέχνην. ὅθεν ἔτι καὶ νῦν τῶν πρότερον μεμνημένοι
 τὰ σπλάγχνα τοῖς θεοῖσιν ὀπτῶσιν φλογὶ ἅλας οὐ προσάγοντες·
 οὐ γὰρ ἦσαν οὐδέπω εἰς τὴν τοιαύτην χρῆσιν ἐξευρημένοι. ὡς
 δ’ ἤρεσ’ αὐτοῖς ὕστερον, καὶ τοὺς ἅλας προσάγουσιν ἤδη, τῶν
 ἱερῶν γεγραμμένων τὰ πάτρια διατηροῦντες. ἅπερ ἡμῖν μόνα
 ἅπασιν ἀρχὴ γέγονε τῆς σωτηρίας, τὸ προσφιλοτεχνεῖν διά τε
 τῶν ἡδυσμάτων ἐπὶ πλεῖον αὔξειν τὴν μαγειρικὴν τέχνην. Β.
 καινὸς γάρ ἐστιν οὑτοσὶ Παλαίφατος. Α. μετὰ ταῦτα γαστρίον
 τις ὠνθυλευμένον προιόντος εἰσηνέγκατ’ ἤδη τοῦ χρόνου·
 ἀκριβῶς ἐρίφιον ἐτακέρωσε, πνικτῷ διέλαβεν
 περικομματίῳ, διεγίγγρασ’ ὑποκρούσας γλυκεῖ, ἰχθὺν
 παρεισεκύκλησεν οὐδ’ ὁρώμενον, λάχανον, τάριχος πολυτελές,
 χόνδρον, μέλι. ὡς πολὺ δὲ διὰ τὰς ἡδονὰς ἃς νῦν
 λέγω ἀπεῖχ’ ἕκαστος τοῦ φαγεῖν ἂν ἔτι νεκροῦ· 
 
 αὑτοῖς ἅπαντες ἠξίουν συζῆν, ὄχλος 
 ἠθροίζετ᾽, ἐγένονθ’ αἱ πόλεις οἰκούμεναι 
 διὰ τὴν τέχνην, ὅπερ εἶπα, τὴν μαγειρικήν. 
 Β. ἄνθρωπε χαῖρε, περὶ πόδ’ εἶ τῷ δεσπότῃ. 
 Α. καταρχόμεθ’ ἡμεῖς οἱ μάγειροι, θύομεν, 
 σπονδὰς ποιοῦμεν, τῷ μάλιστα τοὺς θεοὺς 
 ἡμῖν ὑπακούειν διὰ τὸ ταῦθ’ εὑρηκέναι 
 τὰ μάλιστα συντείνοντα πρὸς τὸ ζῆν καλῶς. 
 Β. ὑπὲρ εὐσεβείας οὖν ἀφεὶς παῦσαι λέγων. 
 Α. ἥμαρτον. ἀλλὰ δεῦρο νῦν συνείσιθι 
 ἐμοί, τά τ’ ἔνδον εὐτρεπῆ ποίει λαβών.

καὶ Ἄλεξις δ’ ἐν Λεβητίῳ ( II 343 K ) δηλοῖ ὅτι
 ἡ μαγειρικὴ τέχνη ἐπιτήδευμα ἦν ἐλευθέρων· πολίτης γάρ τις
 οὐκ ἀγενὴς ἐν αὐτῷ δείκνυται ὁ μάγειρος. καὶ οἱ τὰ
 Ὀψαρτυτικὰ δὲ συγγράψαντες Ἡρακλείδης τε καὶ Γλαῦκος ὁ
 Λοκρὸς οὐχ ἁρμόττειν φασὶ ‘δούλοισι τὴν
 μαγειρικήν, ἀλλ’ οὐδὲ τοῖς τυχοῦσι τῶν ἐλευθέρων.’
 ἐκσεμνύνει δὲ τὴν τέχνην καὶ ὁ νεώτερος Κρατῖνος ἐν τοῖς
 Γίγασι λέγων ( II 289 K )· 
 ἐνθυμεῖ δὲ τῆς γῆς ὡς γλυκὺ 
 ὄζει καπνός τ’ ἐξέρχετ’ εὐωδέστατος; 
 οἰκεῖ τις, ὡς ἔοικεν, ἐν τῷ χάσματι 
 λιβανωτοπώλης ἢ μάγειρος Σικελικός. 
 Β. παραπλησίαν ὀσμὴν λέγεις ἀμφοῖν γλυκύς; 
 
 καὶ Ἀντιφάνης δ’ ἐν Δυσπράτῳ ἐπαινῶν τοὺς
 Σικελικοὺς μαγείρους λέγει ( ib. 48 )· 
 Σικελῶν δὲ τέχναις ἡδυνθεῖσαι 
 δαιτὸς διαθρυμματίδες. 
 καὶ Μένανδρος ἐν Φάσματι ( III 144 K )·
 
 ἐπισημαίνεσθ᾽, ἐὰν 
 ἡ σκευασία καθάρειος ᾖ καὶ ποικίλη. 
 Ποσείδιππος ἐν Ἀναβλέποντι ( ib. 335 )·
 
 ἐγὼ μάγειρον λαμβάνων ἀκήκοα 
 τὰ τῶν μαγείρων πάνθ’ ἃ καθ’ ἑκάστου κακὰ 
 ἀντεργολαβοῦντος ἔλεγον· ὃ μὲν ὡς οὐκ ἔχει 
 ῥῖνα κριτικὴν πρὸς τοὔψον, ὃ δ’ ὅτι τὸ 
 στόμα 
 πονηρόν, ὃ δὲ τὴν γλῶτταν εἰς ἀσχήμονας 
 ἐπιθυμίας ἔνιά τε τῶν ἡδυσμάτων, 
 κάθαλος, κάτοξος, χναυστικός, προσκαυστικός, 
 καπνὸν οὐ φέρων, πῦρ οὐ φέρων. ἐκ τοῦ πυρὸς 
 εἰς τὰς μαχαίρας ἦλθον· ὧν εἷς οὑτοσὶ 
 διὰ τῶν μαχαιρῶν τοῦ πυρός τ’ ἐλήλυθεν. 
 Ἀντιφάνης δ’ ἐν Φιλώτιδι τὴν σοφίαν τῶν μαγείρων
 ἐμφανίζων φησίν ( II 109 K )· 
 οὐκοῦν τὸ μὲν γλαυκίδιον, ὥσπερ ἄλλοτε, 
 ἕψειν ἐν ἅλμῃ φημί. Β. τὸ δὲ λαβράκιον; 
 Α. ὀπτᾶν ὅλον. Β. τὸν γαλεόν; Α. ἐν ὑποτρίμματι 
 ζέσαι. Β. τὸ δ’ ἐγχέλειον; Α. ἅλες, ὀρίγανον, 
 ὕδωρ. Β. ὁ γόγγρος; Α. ταὐτόν. Β. ἡ βατίς; Α. χλόη.
 
 
 Β. πρόσεστι θύννου τέμαχος. Α. ὀπτήσεις. Β. κρέας 
 ἐρίφειον; Α. ὀπτόν. Β. θάτερον; Α. τἀναντία. 
 Β. ὁ σπλήν; Α. σεσάχθω. Β. νῆστις; Β. ἀπολεῖ μ᾽ 
 οὑτοσί. 
 ἀοιδίμων δ’ ὀψαρτυτῶν ὀνόματα καταλέγει Βάτων ἐν
 Εὐεργέταις οὕτως ( III 327 K )· 
 εὖ γ᾽, ὦ Σιβύνη, τὰς νύκτας οὐ καθεύδομεν 
 οὐδ’ ἀναγεγράμμεθ᾽, ἀλλὰ καίεται λύχνος, 
 καὶ βιβλίον ἐν ταῖς χερσί, καὶ
 φροντίζομεν 
 τί Σόφων καταλέλοιπ’ ἢ τί Σημωνακτίδης 
 ὁ Χῖος ἢ Τυνδάριχος ὁ Σικυώνιος, 
 ἢ Ζωπυρῖνος. Α. αὐτὸς εὕρηκας δὲ τί; 
 Α. τὰ μέγιστα. Β. ποῖα ταῦτα; Α. τοὺς τεθνηκότας
 ..

ἐγὼ δὲ τοιουτονὶ βρῶμα ὑμῖν, ἄνδρες φίλοι, τὸ μῦμα φέρω.
 περὶ οὗ Ἀρτεμίδωρος μὲν ὁ Ἀριστοφάνειος ἐν Ὀψαρτυτικαῖς
 Γλώσσαις φησὶν ὅτι σκευάζεται ἐκ κρεῶν καὶ αἵματος, πολλῶν
 ἀρτυμάτων συνεμβαλλομένων. Ἐπαίνετος δ’ ἐν Ὀψαρτυτικῷ λέγει
 ταῦτα· ‘μῦμα δὲ παντὸς ἱερείου, καὶ ὄρνιθος δὲ χρὴ ποιεῖν
 τὰ ἁπαλὰ τῶν κρεῶν μικρὰ συντεμόντα καὶ τὰ σπλάγχνα καὶ τὸ
 ἔντερον καὶ τὸ αἷμα διαθρύψαντα καὶ ἀρτύσαντα ὄξει, τυρῷ
 ὀπτῷ, σιλφίῳ, κυμίνῳ, θύμῳ χλωρῷ καὶ ξηρῷ, θύμβρᾳ, κοριάννῳ
 χλωρῷ τε καὶ ξηρῷ καὶ γητίῳ καὶ κρομμύῳ καθαρῷ πεφωσμένῳ ἢ
 μήκωνι καὶ σταφίδι ἢ μέλιτι καὶ ῥόας ὀξείας κόκκοις. εἶναι
 δέ σοι τὸ αὐτὸ μῦμα καὶ ὄψον."

τοσαῦτα καὶ τούτου κατακόψαντος οὐ μόνον τὰ προειρημένα ἀλλὰ καὶ ἡμᾶς, ἄλλος ἐπεισῆλθεν τὴν
 ματτύην κομίζων. ὑπὲρ ἧς καὶ ζητήσεως γενομένης καὶ τοῦ
 Οὐλπιανοῦ εἰπόντος τὰ ἐκ τῶν Ὀψαρτυτικῶν Γλωσσῶν τοῦ
 προειρημένου Ἀρτεμιδώρου, Αἰμιλιανὸς Δωροθέῳ ἔφη τῷ
 Ἀσκαλωνίτῃ σύγγραμμα ἐκδεδόσθαι ἐπιγραφόμενον Περὶ
 Ἀντιφάνους καὶ περὶ τῆς παρὰ τοῖς νεωτέροις κωμικοῖς
 ματτύης· ἣν Θετταλῶν φησιν εἶναι εὕρημα, ἐπιχωριάσαι δὲ κἀν
 ταῖς Ἀθήναις κατὰ τὴν Μακεδόνων ἐπικράτειαν. ὁμολογοῦνται
 δ’ οἱ Θετταλοὶ πολυτελέστατοι τῶν Ἑλλήνων γεγενῆσθαι περί
 τε τὰς ἐσθῆτας καὶ τὴν δίαιταν· ὅπερ αὐτοῖς αἴτιον ἐγένετο
 καὶ τοῦ κατὰ τῆς Ἑλλάδος ἐπαγαγεῖν τοὺς Πέρσας, ἐζηλωκόσι
 τὴν τούτων τρυφὴν καὶ πολυτέλειαν. ἱστορεῖ δὲ περὶ τῆς
 πολυτελείας αὐτῶν καὶ Κριτίας ἐν τῇ Πολιτείᾳ αὐτῶν
 ( FHG II 69 ). ὠνομάσθη δὲ ἡ ματτύη, ὡς μὲν ὁ
 Ἀθηναῖος Ἀπολλόδωρός φησιν ἐν τῷ πρώτῳ τῶν Ἐτυμολογουμένων,
 ἀπὸ τοῦ μασᾶσθαι, ὥσπερ καὶ ἡ μαστίχη καὶ ἡ μάσταξ· ἡμεῖς
 δέ φαμεν ἀπὸ τοῦ μάττειν, ἀφ’ οὗ καὶ ἡ μᾶζα αὐτὴ ὠνομάσθη
 καὶ ἡ παρὰ Κυπρίοις καλουμένη μαγίς, καὶ τὸ τρυφᾶν καθ᾽
 ὑπερβολὴν ὑπερμαζᾶν. κατ’ ἀρχὰς μὲν οὖν τὴν δημοτικὴν καὶ
 κοινὴν ταύτην τροφὴν τὴν ἐκ τῶν ἀλφίτων μᾶζαν ὠνόμαζον καὶ
 μάττειν τὸ παρασκευάζειν αὐτήν. ὕστερον δὲ ποικίλλοντες τὴν
 ἀναγκαίαν τροφὴν ἀκολάστως καὶ περιέργως μικρὸν παραγαγόντες τοὔνομα τῆς μάζης ματτύην
 ὠνόμαζον πᾶν τὸ πολυτελὲς ἔδεσμα, τὸ δὲ ματτυάζειν τὸ
 παρασκευάζειν αὐτά, εἴτε ἰχθὺς εἴη εἴτε ὄρνις εἴτε λάχανον
 εἴτε ἱερεῖον εἴτε πεμμάτιον. τοῦτο δὲ δῆλόν ἐστιν ἐξ οὗ καὶ
 ὁ Ἀρτεμίδωρος παρέθετο μαρτυρίου Ἀλέξιδος· συνεμφῆναι γὰρ
 βουλόμενος ὁ Ἄλεξις τὴν ἀκολασίαν τῆς παρασκευῆς προσέθηκε
 τὸ λέπεσθαι. ἔχει δ’ οὕτωσ ἡ σύμπασα ἐκλογὴ οὖσα
 ἐκ τοῦ διεσκευασμένου δράματος ὃ ἐπιγράφεται Δημήτριος
 ( II 315 K )· 
 τοὔψον λαβοῦσαι τοῦτο ταπεταλμένον 
 σκευάζετ᾽, εὐωχεῖσθε, προπόσεις πίνετε, 
 λέπεσθε, ματτυάζετε. 
 τῷ δὲ λέπεσθαι χρῶνται οἱ Ἀθηναῖοι ἐπ’ ἀσελγοῦς
 καὶ φορτικῆς δι’ ἀφροδισίων ἡδονῆς.

καὶ ὁ Ἀρτεμίδωρος ἐν ταῖς Ὀψαρτυτικαῖς Γλώσσαις τὴν ματτύην
 ἀποφαίνει κοινὸν εἶναι πάντων ὄνομα τῶν πολυτελῶν
 ἐδεσμάτων, γράφων οὕτως ‘ἔστι τις ὄρνιθος ματτύης. ἐσφάχθω
 μὲν διὰ τοῦ στόματος εἰς τὴν κεφαλήν. ἔστω δὲ ἕωλος καθάπερ
 ὁ πέρδιξ· ἐὰν δὲ θέλῃς, ὡς ἔχει αὐτοῖς πτεροῖς ἐᾶν
 τετιλμένην.’ εἶτα τὸν τρόπον ἐκθεὶς τῆς ἀρτύσεως καὶ τῆς
 ἑψήσεως ἐπιφέρει εὐθύς· ‘καὶ νομάδα παχεῖαν ἕψε καὶ
 νεοσσοὺς τῶν ἤδη κοκκυζόντων, ἐὰν θέλῃς παρὰ πότον χρῆσθαι.
 εἶτ’ ἐξελὼν τὰ λάχανα εἰς τρυβλίον καὶ τῆς ὄρνιθος τῶν
 κρεῶν ἐπιθεὶς παρατίθει· τοῦ θέρους ἀντὶ
 τοῦ ὄξους τῆς ὄμφακος ἐμβαλὼν εἰς τὸν ζωμὸν ὡς ἔχει τοὺς
 βότρυς· ἐπειδὰν δὲ ἑφθὴ γένηται, ἔξελε μετὰ τοῦ βοτρυδίου
 πρὸ τοῦ τὸ γίγαρτον ἐξαφεῖναι, εἶθ’ οὕτως τὸ λάγανον
 κατάθρυπτε. οὗτος ὁ ματτύης ἐν τοῖς ἡδίστοις.’
 ὅτι μὲν οὖν κοινὸν ἦν τοὔνομα τῶν πολυτελεστάτων ἐδεσμάτων
 φανερόν· ὅτι δὲ καὶ ὁ τρόπος τῆς τοιαύτης εὐωχίας ὁμοίως
 ἐλέγετο Φιλήμων φησὶν ἐν Ἁρπαζομένῳ ( II 482
 K )· 
 γυμνῷ φυλακὴν ἐπίταττε, καὶ διὰ τριῶν 
 ποτηρίων με ματτύης εὐφραινέτω. 
 καὶ ἐν Ἀνδροφόνῳ ( ib. 480 )· 
 πιεῖν τις ἡμῖν ἐγχεάτω καὶ ματτύην 
 ποιεῖτε θᾶττον. 
 Ἄλεξις δ’ ἐν Πυραύνῳ ἀμφιβόλως εἴρηκεν ( ib.
 372 )· 
 ἐγὼ δ’ ἐπειδὰν ἀσχολουμένους λάβω, 
 ἀνέκραγον ‘οὐ δώσει τις ἡμῖν ματτύην;’ 
 ὥσπερ ἂν εἰ τὸ δεῖπνον ἔλεγεν· πιθανὸν δὲ καὶ
 ἰδίως ἐπί τι τῶν ἐδεσμάτων ἀναφέρειν. Μάχων δ’ ὁ
 Σικυώνιος τῶν μὲν κατὰ Ἀπολλόδωρον τὸν Καρύστιον
 κωμῳδιοποιῶν εἷς ἐστι καὶ αὐτός· οὐκ ἐδίδαξεν δ’ Ἀθήνησι
 τὰς κωμῳδίας τὰς ἑαυτοῦ, ἀλλ’ ἐν Ἀλεξανδρείᾳ. ἦν δ’ ἀγαθὸς
 ποιητὴς εἴ τις ἄλλος τῶν μετὰ τοὺς ἑπτά· διόπερ ὁ
 γραμματικὸς Ἀριστοφάνης ἐσπούδασε συσχολάσαι αὐτῷ νέος ὤν.
 ἐποίησε δὲ καὶ οὗτος ἐν δράματι Ἀγνοίᾳ ταυτί ( III 324
 K )· 
 ἥδιον οὐδέν ἐστί μοι τῆς ματτύης, 
 τοῦτ’ εἴτε πρῶτοι Μακεδόνες τοῖς Ἀττικοῖς 
 
 κατέδειξαν ἡμῖν εἴτε πάντες οἱ θεοί· 
 οὐκ οἶδα πλήν ἐστίν γε μουσικωτάτου τινός ...

ὅτι δὲ ὕστατον καὶ ἐπὶ πᾶσιν εἰσεφέρετο Νικόστρατός φησιν
 ἐν Ἀπελαυνομένῳ. μάγειρος δ’ ἐστὶν ὁ διηγούμενος ὡς λαμπρὰν
 καὶ εὔτακτον παρεσκεύασεν εὐωχίαν· προδιηγησάμενός τε οἷον
 ἦν τὸ ἄριστον καὶ τὸ δεῖπνον καὶ τρίτης μνησθεὶς παραθέσεως
 ἐπιφέρει ( II 221 K )· 
 εὖ γ᾽, ἄνδρες, εὖ σφόδρ᾽· ἀλλὰ μὴν τῇ ματτύῃ 
 οὕτω διαθήσω τὰ μετὰ ταῦθ’ ὥστ’ οἴομαι 
 οὐδ’ αὐτὸν ἡμῖν τοῦτον ἀντερεῖν ἔτι. 
 καὶ ἐν Μαγείρῳ ( ib. 224 )· 
 θρῖον δὲ καὶ κάνδαυλον ἢ τούτων τι τῶν 
 εἰς ματτύην οὐδέτερος εἶδε πώποτε. 
 ἄλλος δέ τίς φησιν ( III 482 K )·
 
 περιφέρειν ματτύην καὶ ποδάριον 
 καὶ γαστρίον τακερόν τι καὶ μήτρας ἴσως. 
 Διονύσιος δ’ ἐν Ἀκοντιζομένῳ ( II 423
 K )· μάγειρος δ’ ἐστὶν ὁ λέγων· 
 ὥστ’ ἐνίοτ’ ἂν τούτοισι ποιῶν ματτύην 
 σπεύδων ἅμ’ εἰσήνεγκα διαμαρτὼν μίαν 
 ἄκων περιφορὰν τῶν νεκρῶν ὡς τὸν νεκρόν. 
 Φιλήμων ἐν Πτωχῇ ( ib. 496 )· 
 ἐξὸν ἀποσάττεσθαι δ’ ὅλην τὴν ἡμέραν, 
 ποιοῦντα καὶ διδόντα ματτύας ἐκεῖ. 
 Μόλπις δ’ ὁ Λάκων τὰ παρὰ τοῖς Σπαρτιάταις ἐπαίκλεια, ἃ σημαίνει τὰς
 ἐπιδειπνίδας, ματτύας φησὶ λέγεσθαι παρὰ τοῖς ἄλλοις
 ( FHG IV 454 ). ὁ δὲ κυνικὸς Μένιππος ἐν τῷ
 ἐπιγραφομένῳ Ἀρκεσιλάῳ γράφει οὕτως· ‘πότος ἦν
 ἐπικωμασάντων τινῶν καὶ ματτύην ἐκέλευσεν εἰσφέρειν
 Λάκαινάν τις· καὶ εὐθέως περιεφέρετο περδίκεια ὀλίγα καὶ
 χήνεια ὀπτὰ καὶ τρύφη πλακούντων.’ τὸ δὲ τοιοῦτον δεῖπνον
 οἱ μὲν Ἀττικοὶ προσηγόρευον ἐπιδόρπισμα, οἱ δὲ Δωριεῖς
 ἐπάικλον, τῶν δ’ ἄλλων Ἑλλήνων οἱ πλεῖστοι ἐπιδειπνίδα. 
 τοσούτων καὶ περὶ τῆς ματτύης λεχθέντων ἔδοξεν ἀπιέναι· καὶ
 γὰρ ἑσπέρα ἦν ἤδη. διελύθημεν οὖν οὕτως.

Εἴ μοι τὸ Νεστόρειον εὔγλωσσον μέλος 
 Ἀντήνορός τε τοῦ Φρυγὸς δοίη θεός, 
 κατὰ τὸν πάνσοφον Εὐριπίδην ( fr. 899
 N ), ἑταῖρε Τιμόκρατες, οὐκ ἂν δυναίμην
 ἀπομνημονεύειν ἔτι σοι τῶν πολλάκις λεχθέντων ἐν τοῖς
 περισπουδάστοις τούτοις συμποσίοις διά τε τὴν ποικιλίαν καὶ
 τὴν ὁμοιότητα τῶν ἀεὶ καινῶς προσευρισκομένων. καὶ γὰρ καὶ
 περὶ τάξεως τῶν περιφορῶν πολλάκις ἐλέχθη καὶ περὶ τῶν μετὰ
 τὸ δεῖπνον ἐπιτελουμένων, ἅπερ καὶ μόλις ἀναπεμπάζομαι,
 εἰπόντος τινὸς τῶν ἑταίρων τὰ ἐκ τῶν Λακώνων Πλάτωνος
 ἰαμβεῖα ( I 620 K )· 
 ἅνδρες δεδειπνήκασιν ἤδη; Β. σχεδὸν ἅπαντες. Α. εὖ
 γε· 
 τί οὐ τρέχων σὺ τὰς τραπέζας ἐκφέρεις; ἐγὼ
 δὲ 
 
 λίτρον παραχέων ἔρχομαι. Β. κἀγὼ δὲ παρακορήσων. 
 σπονδὰς δ’ ἔπειτα παραχέας τὸν κότταβον παροίσω· 
 τῇ παιδὶ τοὺς αὐλοὺς ἐχρῆν ἤδη πρὸ χειρὸς εἶναι 
 καὶ προαναφυσᾶν. τὸ μύρον ἤδη παράχεον βαδίζων 
 Αἰγύπτιον κᾆτ’ ἴρινον· στέφανον δ’ ἔπειθ’ ἑκάστῳ 
 δώσω φέρων τῶν ξυμποτῶν. νεοκρᾶτά τις ποιείτω. 
 Α. καὶ δὴ κέκραται. Β. τὸν λιβανωτὸν ἐπιτιθεὶς εἶπε
 ... 
 σπονδὴ μὲν ἤδη γέγονε καὶ πίνοντές εἰσι πόρρω· 
 καὶ σκόλιον ᾖσται, κότταβος δ’ ἐξοίχεται θύραζε. 
 αὐλοὺς δ’ ἔχουσά τις κορίσκη Καρικὸν μέλος
 τι 
 μελίζεται τοῖς συμπόταις· κἄλλην τρίγωνον εἶδον 
 ἔχουσαν, εἶτ’ ᾖδεν πρὸς αὐτὸ μέλος Ἰωνικόν τι.

μετὰ ταῦτ᾽, οἶμαι, καὶ περὶ κοττάβων ζήτησις ἦν καὶ τῶν
 ἀποκοτταβιζόντων. οὓς οἰηθείς τις τῶν παρόντων ἰατρῶν εἶναι
 τούτων οἳ ἀπὸ βαλανείου καθάρσεως ἕνεκα τοῦ στομάχου
 πίνοντες ἄμυστιν ἀποβλύζουσιν, ἔφη οὐκ εἶναι παλαιὰν ταύτην
 παράδοσιν οὐδ’ εἰδέναι τινὰ τῶν ἀρχαίων ταύτῃ τῇ καθάρσει
 χρησάμενον. δι’ ὃ καὶ Ἐρασίστρατον τὸν Ἰουλιήτην ἐν τῇ περὶ
 τῶν Καθόλου πραγματείᾳ ἐπιτιμᾶν τοῖς τοῦτο ποιοῦσιν,
 βλαπτικὸν ὀφθαλμῶν τὸ ἐπιχείρημα δεικνύων καὶ τῆς κάτω
 κοιλίας ἐπισχετικόν. πρὸς ὃν Οὐλπιανὸς ἔφη ( Timon.
 fr. 27 W )· 
 ὄρσ’ Ἀσκληπιάδη, καλέει κρείων σε Χαρωνεύς ( Il. 4.204 ). 
 οὐ γὰρ κακῶς τινι τῶν ἑταίρων ἡμῶν ἐλέχθη τὸ ‘εἰ
 μὴ ἰατροὶ ἦσαν, οὐδὲν ἂν ἦν τῶν
 γραμματικῶν μωρότερον.’ τίς γὰρ ἡμῶν οὐκ οἶδεν ὅτι οὐκ ἦν
 οὗτος ὁ ἀποκοτταβισμὸς ἀρχαῖος; εἰ μή τι σὺ καὶ τοὺς
 Ἀμειψίου Ἀποκοτταβίζοντασ ἀποβλύζειν
 ὑπολαμβάνεις. ἐπεὶ οὖν ἄπειρος εἶ τῆς τοιαύτης θεωρίας,
 μάθε παρ’ ἐμοῦ ὅτι πρῶτον μὲν ἡ τῶν κοττάβων εὕρεσις
 Σικελική ἐστιν παιδιά, ταύτην πρώτων εὑρόντων Σικελῶν, ὡς
 Κριτίας φησὶν ὁ Καλλαίσχρου ἐν τοῖς Ἐλεγείοις διὰ τούτων
 ( fr. 1 B )· 
 κότταβος ἐκ Σικελῆς ἐστι χθονὸς ἐκπρεπὲς ἔργον, 
 ὃν σκοπὸν ἐς λατάγων τόξα καθιστάμεθα. 
 Δικαίαρχος ὁ Μεσσήνιος, Ἀριστοτέλους μαθητής, ἐν
 τῷ περὶ Ἀλκαίου ( FHG II 247 ) καὶ τὴν λατάγην
 φησὶν εἶναι Σικελικὸν ὄνομα. λατάγη δ’ ἐστὶν τὸ
 ὑπολειπόμενον ἀπὸ τοῦ ἐκποθέντος ποτηρίου ὑγρόν, ὃ
 συνεστραμμένῃ τῇ χειρὶ ἄνωθεν ἐρρίπτουν οἱ παίζοντες εἰς τὸ
 κοττάβιον. Κλείταρχος δ’ ἐν τῇ περὶ Γλωττῶν πραγματείᾳ
 λάταγα Θεσσαλοὺς καὶ Ῥοδίους τὸν ἀπὸ τῶν ποτηρίων κότταβον
 λέγειν.

κότταβος δ’ ἐκαλεῖτο καὶ τὸ τιθέμενον ἆθλον τοῖς νικῶσιν ἐν
 τῷ πότῳ, ὡς Εὐριπίδης παρίστησιν ἐν Οἰνεῖ λέγων οὕτως
 ( fr. 562 N )· 
 πυκνοῖς δ’ ἔβαλλον Βακχίου τοξεύμασιν 
 κάρα γέροντος· τὸν βαλόντα δὲ στέφειν 
 ἐγὼ ᾽τετάγμην, ἆθλα κότταβον διδούς. 
 
 ἐκαλεῖτο δὲ κότταβος καὶ τὸ ἄγγος εἰς ὃ ἔβαλλον
 τὰς λάταγας, ὡς Κρατῖνος ἐν Νεμέσει δείκνυσιν ( cf. p.
 667f )· ὅτι δὲ καὶ χαλκοῦν ἦν, Εὔπολις ἐν
 Βάπταις λέγει ( I 278 K )· ‘χαλκῷ περὶ
 κοττάβῳ.‘ Πλάτων δὲ ἐν Διὶ Κακουμένῳ παιδιᾶς εἶδος
 παροίνιον τὸν κότταβον εἶναι ἀποδίδωσιν, ἐν ᾗ ἐξίσταντο καὶ
 τῶν σκευαρίων οἱ δυσκυβοῦντες. λέγει δ’ οὕτως ( I 612
 K )· 
 πρὸς κότταβον παίζειν, ἕως ἂν σφῷν ἐγὼ 
 τὸ δεῖπνον ἔνδον σκευάσω. ΗΡ. πάνυ βούλομαι· 
 ἀλλανεμος ἐστ᾽. Α. ἀλλ’ εἰς θυίαν παιστέον. 
 ΗΡ. φέρε τὴν θυίαν, αἶρ’ ὕδωρ, ποτήρια 
 παράθετε. παίζωμεν δὲ περὶ φιλημάτων. 
 Α. ........... ἀγεννῶς οὐκ ἐῶ 
 παίζειν. τίθημι κοττάβεια σφῷν ἐγὼ 
 τασδί τε τὰς κρηπῖδας, ἃς αὕτη φορεῖ, 
 καὶ τὸν κότυλον τὸν σόν. ΗΡ. βαβαιάξ· οὑτοσὶ 
 μείζων ἀγὼν τῆς Ἰσθμιάδος ἐπέρχεται.

ἐκάλουν δὲ καὶ κατακτούς τινας κοττάβους. ἐστὶν δὲ λυχνία
 ἀναγόμενα πάλιν τε συμπίπτοντα. 
 Εὔβουλος Βελλεροφόντῃ ( II 171 K )· 
 τίς ἂν λάβοιτο τοῦ σκέλους κάτωθέ μου; 
 ἄνω γὰρ ὥσπερ κοττάβειον αἴρομαι. 
 
 Ἀντιφάνης δ’ ἐν Ἀφροδίτης Γοναῖς ( ib.
 33 )· 
 τονδὶ λέγω, σὺ δ’ οὐ συνιεῖς; κότταβος 
 τὸ λυχνίον ἐστί. πρόσεχε τὸν νοῦν· ᾠὰ μὲν 
 ......... πέντε νικητήριον. 
 Β. περὶ τοῦ; γελοῖον. κοτταβιεῖτε τίνα τρόπον; 
 Α. ἐγὼ διδάξω καθ’ ἕν· ὃς ἂν τὸν κότταβον 
 ἀφεὶς ἐπὶ τὴν πλάστιγγα ποιήσῃ πεσεῖν
 — 
 Β. πλάστιγγα ποίαν; τοῦτο
 τοὐπικείμενον 
 ἄνω τὸ μικρόν, τὸ πινακίσκιον λέγεις; 
 Α. τοῦτ’ ἐστὶ πλάστιγξ — οὗτος ὁ κρατῶν γίγνεται. 
 Β. πῶς δ’ εἴσεταί τις τοῦτ᾽; Α. ἐὰν θίγῃ μόνον 
 αὐτῆς, ἐπὶ τὸν μάνην πεσεῖται καὶ ψόφος 
 ἔσται πάνυ πολύς. Β. πρὸς θεῶν, τῷ κοττάβῳ 
 πρόσεστι καὶ Μάνης τις ὥσπερ οἰκέτης; 
 καὶ μετ’ ὀλίγα· 
 ᾧ δεῖ λαβὼν τὸ ποτήριον δεῖξον νόμῳ. 
 Α. αὐλητικῶς δεῖ καρκινοῦν τοὺς δακτύλους 
 οἶνόν τε μικρὸν ἐγχέαι καὶ μὴ πολύν· 
 ἔπειτ’ ἀφήσεις. Β. τίνα τρόπον; Α. δεῦρο βλέπε; 
 τοιουτονί. Β. Πόσειδον, ὡς ὑψοῦ σφόδρα. 
 Α. οὕτω ποιήσεις. Β. ἀλλ’ ἐγὼ μὲν σφενδόνῃ 
 οὐκ ἂν ἐφικοίμην αὐτόσ᾽. Α. ἀλλὰ μάνθανε.

ἀγκυλοῦντα γὰρ δεῖ σφόδρα τὴν χεῖρα εὐρύθμως πέμπειν τὸν
 κότταβον, ὡς Δικαίαρχός φησιν καὶ Πλάτων δ’ ἐν τῷ Διὶ
 τῷ Κακουμένῳ ( I 613 K ). παρακελεύεται δέ τις τῷ Ἡρακλεῖ μὴ
 σκληρὰν ἔχειν τὴν χεῖρα μέλλοντα κοτταβίζειν. ἐκάλουν δ᾽
 ἀπ’ ἀγκύλης τὴν τοῦ κοττάβου πρόεσιν διὰ τὸ ἐπαγκυλοῦν τὴν
 δεξιὰν χεῖρα ἐν τοῖς ἀποκοτταβισμοῖς. οἳ δὲ ποτηρίου εἶδος
 τὴν ἀγκύλην φασί. Βακχυλίδης ἐν Ἐρωτικοῖς ( fr. 24
 B )· 
 εὖτε τὴν ἀπ’ ἀγκύλης ἵησι τοῖσδε τοῖς νεανίαις, 
 λευκὸν ἀντείνασα πῆχυν. 
 καὶ Αἰσχύλος δ’ ἐν Ὀστολόγοις ἀγκυλητοὺς λέγει
 κοττάβους διὰ τούτων ( fr. 179 N )· 
 Εὐρύμαχος, οὐ γὰρ ἄλλος, οὐδὲν ἧσσον ... 
 ὕβριζ’ ὑβρισμοὺς οὐκ ἐναισίους ἐμοί. 
 ἦν μὲν γὰρ αὐτῷ κότταβος ἀεὶ τοὐμὸν κάρα, 
 τοῦ δ’ ἀγκυλητοῦ κοσσάβιός ἐστι σκοπὸς 
 ἐκτεμὼν ἡβῶσα χεὶρ ἐφίετο. 
 ὅτι δὲ ἆθλον προὔκειτο τῷ εὖ προεμένῳ τὸν κότταβον
 προείρηκε μὲν καὶ ὁ Ἀντιφάνης ( cf. p. 666f )·
 ᾠὰ γάρ ἐστι καὶ πεμμάτια καὶ τραγήματα. ὁμοίως δὲ
 διεξέρχονται Κηφισόδωρος ἐν Τροφωνίῳ ( I 801 K )
 καὶ Καλλίας ἢ Διοκλῆς ἐν Κύκλωψι ( ib. 696 ) καὶ
 Εὔπολις ( ib. 278 ) Ἕρμιππός τε ἐν τοῖς Ἰάμβοις
 ( ib. 247 ). τὸ δὲ καλούμενον κατακτὸν
 κοττάβιον τοιοῦτόν ἐστιν· λυχνίον ἐστὶν ὑψηλόν, ἔχον τὸν
 μάνην καλούμενον, ἐφ’ ὃν τὴν καταβαλλομένην ἔδει πεσεῖν
 πλάστιγγα, ἐντεῦθεν δὲ πίπτειν εἰς λεκάνην ὑποκειμένην
 πληγεῖσαν τῷ κοττάβῳ· ‘καί τις ἦν
 ἀκριβὴς εὐχέρεια τῆς βολῆς.’ μνημονεύει δὲ τοῦ μάνου
 Νικοχάρης ἐν Λάκωσιν ( ib. 772 ).

ἕτερον δ’ ἐστὶν εἶδος παιδιᾶς τῆς ἐν λεκάνῃ. αὕτη δ’ ὕδατος
 πληροῦται ἐπινεῖ τε ἐπ’ αὐτῆς ὀξύβαφα κενά, ἐφ’ ἃ βάλλοντες
 τὰς λατάγας ἐκ καρχησίων ἐπειρῶντο καταδύειν· ἀνῃρεῖτο δὲ
 τὰ κοττάβια ὁ πλείω καταδύσας. Ἀμειψίας Ἀκοκοτταβίζουσιν
 ( I 670 K )· 
 ἡ Μανία, φέρ’ ὀξύβαφα καὶ κανθάρους 
 καὶ τὸν ποδανιπτῆρ᾽, ἐγχέασα θὔδατος. 
 Κρατῖνος ἐν Νεμέσει ( ib. 50 )· ‘τὸ δὲ
 κοττάβῳ προθέντας ἐν πατρικοῖσι νόμοις τὸ κεινεου ὀξυβάφοις
 βάλλειν μὲν τῶ πόντω δὲ βάλλοντι νέμω πλεῖστα τύχης τὸ δ᾽
 ἆθλον. Ἀριστοφάνης Δαιταλεῦσιν ( ib. 444 )
 ‘ἔγνωκ᾽, ἐγὼ δὲ χαλκίον (τοῦτ’ ἐστὶν κοττάβειον) ἱστάναι
 καὶ μυρρίνας.’ Ἕρμιππος Μοίραις ( ib. 237 )·
 
 χλανίδες δ’ οὖλαι καταβέβληνται, 
 θώρακα δ’ ἅπας ἐμπερονᾶται, 
 κνημὶς δὲ περὶ σφυρὸν ἀρθροῦται, 
 βλαύτης δ’ οὐδεὶς ἔτ’ ἔρως λευκῆς, 
 ῥάβδον δ’ ὄψει τὴν κοτταβικὴν 
 ἐν τοῖς ἀχύροισι κυλινδομένην, 
 μάνης δ’ οὐδὲν λατάγων ἀίει· 
 τὴν δὲ τάλαιναν πλάστιγγ’ ἂν ἴδοις 
 
 παρὰ τὸν στροφέα τῆς κηπαίας 
 ἐν τοῖσι κορήμασιν οὖσαν. 
 Ἀχαιὸς δ’ ἐν Λίνῳ περὶ τῶν Σατύρων λέγων φησίν
 ( fr. 26 N )· 
 ῥιπτοῦντες, ἐκβάλλοντες, ἀγνύντες, τί μου 
 λέγοντες· ‘ὦ κάλλιστον Ἡρακλεῖ λάταξ’ 
 τοῦτο δὲ λέγοντες παρ’ ὅσον τῶν ἐρωμένων
 ἐμέμνηντο, ἀφιέντες ἐπ’ αὐτοῖς τοὺς λεγομένους κοσσάβους.
 διὸ καὶ Σοφοκλῆς ἐν Ἰνάχῳ Ἀφροδισίαν εἴρηκε τὴν λάταγα
 ( fr. 255 N )· 
 ξανθὴ δ’ Ἀφροδισία λάταξ 
 πᾶσιν ἐπεκτύπει δόμοις. 
 καὶ Εὐριπίδης ἐν Πλεισθένει ( fr.
 631 )· 
 πολὺς δὲ κοσσάβων ἀραγμὸς Κύπριδος 
 προσῳδὸν ἀχεῖ μέλος ἐν δόμοισιν. 
 καὶ Καλλίμαχος δέ φησι ( fr. 102 )·
 
 πολλοὶ καὶ φιλέοντες Ἀκόντιον ἧκαν ἔραζε 
 οἰνοπόται Σικελὰς ἐκ κυλίκων λάταγας.

ἦν δέ τι καὶ ἄλλο κοτταβίων εἶδος προτιθέμενον ἐν ταῖς
 παννυχίσιν, οὗ μνημονεύει Κάλλιππος ἐν Παννυχίδι διὰ τούτων
 ( III 378 K )· 
 ὁ διαγρυπνήσας τὸν πυραμοῦντα λήψεται 
 τὰ κοττάβια καὶ τῶν παρουσῶν ἣν θέλει φιλήσει. 
 ἐγίνετο δὲ καὶ πεμμάτιά τινα ἐν ταῖς παννυχίσιν,
 ἐν αἷς πλεῖστον ὅσον χρόνον διηγρύπνουν χορεύοντες· καὶ διωνομάζετο τὰ πεμμάτια τότε
 χαρίσιοι ἀπὸ τῆς τῶν ἀναιρουμένων χαρᾶς. μνημονεύει
 Εὔβουλος ἐν Ἀγκυλίωνι λέγων οὑτωσί ( II 165 K )·
 
 καὶ γὰρ πάλαι πέττει τὰ νικητήρια. 
 εἶθ’ ἑξῆς φησιν· 
 ἐξεπήδησ’ ἀρτίως πέττουσα τὸν χαρίσιον. 
 ὅτι δὲ καὶ φίλημα ἦν ἆθλον ἑξῆς λέγει ὁ Εὔβουλος·
 
 εἶεν γυναῖκες· νῦν ὅπως τὴν νύχθ’ ὅλην 
 ἐν τῇ δεκάτῃ τοῦ παιδίου χορεύσετε 
 θήσω δὲ νικητήριον τρεῖς ταινίας 
 καὶ μῆλα πέντε καὶ φιλήματ’ ἐννέα. 
 ὅτι δὲ ἐσπούδαστο παρὰ τοῖς Σικελιώταις ὁ κότταβος
 δῆλον ἐκ τοῦ καὶ οἰκήματα ἐπιτήδεια τῇ παιδιᾷ
 κατασκευάζεσθαι, ὡς ἱστορεῖ Δικαίαρχος ἐν τῷ περὶ Ἀλκαίου
 ( FHG II 246 ). οὐκ ἀπεικότως οὖν οὐδ’ ὁ
 Καλλίμαχος Σικελὴν τὴν λάταγα προσηγόρευσεν. μνημονεύει τῶν
 λατάγων καὶ τῶν κοττάβων καὶ ὁ Χαλκοῦς καλούμενος Διονύσιος
 ἐν τοῖς Ἐλεγείοις διὰ τούτων ( fr. 3 B )· 
 κότταβον ἐνθάδε σοι τρίτον ἑστάναι οἱ δυσέρωτες 
 ἡμεῖς προστίθεμεν γυμνασίῳ Βρομίου 
 κώρυκον. οἱ δὲ παρόντες ἐνείρετε χεῖρας ἅπαντες 
 ἐς σφαίρας κυλίκων· καὶ πρὶν ἐκεῖνον ἰδεῖν, 
 ὄμματι βηματίσαισθε τὸν αἰθέρα τὸν κατὰ κλίνην, 
 εἰς ὅσον αἱ λάταγες χωρίον ἐκτέταται.

ἐπὶ τούτοις ὁ Οὐλπιανὸς ᾔτει πιεῖν μεγάλῃ κύλικι, ἐπιλέγων
 ἐκ τῶν αὐτῶν ἐλεγείων καὶ τόδε ( fr. 4 )· 
 
 ‘ὕμνους οἰνοχοεῖν ἐπιδέξια σοί τε καὶ ἡμῖν 
 τόνδε τὸν ἀρχαῖον τηλεδαπόν τε φίλον 
 εἰρεσίῃ γλώσσης ἀποπέμψομεν εἰς μέγαν αἶνον 
 τοῦδ’ ἐπὶ συμποσίου· δεξιότης δὲ λόγου 
 Φαίακος Μουσῶν ἐρέτας ἐπὶ σέλματα πέμπει. κατὰ γὰρ
 τὸν νεώτερον Κρατῖνον, ὃς ἐν Ὀμφάλῃ φησίν ( II 290
 K )· 
 πίνειν μένοντα τὸν καλῶς εὐδαίμονα 
 κρεῖττον· μάχαι δ’ ἄλλοισι καὶ πόνος μέλοι.’ 
 πρὸς ὃν ὁ Κύνουλκος ἀεὶ τῷ Σύρῳ ἀντικορυσσόμενος
 καὶ οὐδέποτε τῆς φιλονεικίας παυόμενος ἧς εἶχε πρὸς αὐτόν,
 ἐπεὶ θόρυβος κατεῖχεν τὸ συμπόσιον, ἔφη· ‘τίς οὗτος ὁ τῶν
 συρβηνέων χορός; καὶ αὐτὸς δὲ τούτων τῶν ἐπῶν μεμνημένος
 τινῶν ἐρῶ, ἵνα μὴ ὁ Οὐλπιανὸς βρενθύηται ὡς ἐκ τῶν ἀποθέτων
 τοῖς Ὁμηρίδαις ( Plat. Phaedr. 252b ) μόνος
 ἀνασπάσας λήψεται τὰ κοττάβεια ( fr.
 2 )· 
 ἀγγελίας ἀγαθῆς δεῦρ’ ἴτε πευσόμενοι 
 καὶ κυλίκων ἔριδας διαλύσατε καὶ κατάθεσθε 
 τὴν ξύνεσιν παρ’ ἐμοὶ καὶ τάδε μανθάνετε, 
 εἰς τὴν παροῦσαν ζήτησιν ἐπιτήδεια ὄντα. ὁρῶ γὰρ
 καὶ τοὺς παῖδας ἤδη φέροντας ἡμῖν στεφάνους καὶ μύρα. διὰ
 τί δὲ λέγονται, τῶν ἐστεφανωμένων ἐὰν λύωνται οἱ στέφανοι,
 ὅτι ἐρῶσιν; τοῦτο γὰρ ἐν παισὶ τὰ Καλλιμάχου ἀναγινώσκων
 ἐπιγράμματα, ὧν ἐστι καὶ τοῦτο, ἐπεζήτουν μαθεῖν, εἰπόντος
 τοῦ Κυρηναίου ( ep. 43 W )· 
 τὰ δὲ ῥόδα φυλλοβολεῦντα 
 τὠνδρὸς ἀπὸ στεφάνων πάντ’ ἐγένοντο χαμαί. 
 
 σὸν οὖν ἐστιν, ὦ μουσικώτατε, τὴν χιλιέτη μου
 ταύτην ζήτησιν ἀπολύσασθαι, Δημόκριτε, καὶ διὰ τί οἱ
 ἐρῶντες στεφανοῦσι τὰς τῶν ἐρωμένων θύρας.’

καὶ ὁ Δημόκριτος ‘ἀλλ’ ἵνα κἀγώ, φησίν, μνημονεύσω τῶν τοῦ
 Χαλκοῦ ποιητοῦ καὶ ῥήτορος Διονυσίου — Χαλκοῦς δὲ
 προσηγορεύθη διὰ τὸ συμβουλεῦσαι Ἀθηναίοις χαλκῷ νομίσματι
 χρήσασθαι, καὶ τὸν λόγον τοῦτον ἀνέγραψε Καλλίμαχος ἐν τῇ
 τῶν Ῥητορικῶν Ἀναγραφῇ ( fr. 100 24 ) — λέξω τι
 καὶ αὐτὸς ἐκ τῶν Ἐλεγείων ( fr. 1 B ). σὺ δέ, ὦ
 Θεόδωρε (τοῦτο γάρ σου τὸ κύριον ὄνομα), 
 δέχου τήνδε προπινομένην 
 τὴν ἀπ’ ἐμοῦ ποίησιν. ἐγὼ δ’ ἐπιδέξια πέμπω 
 σοὶ πρώτῳ Χαρίτων ἐγκεράσας χάριτας. 
 καὶ σὺ λαβὼν τόδε δῶρον ἀοιδὰς ἀντιπρόπιθι, 
 συμπόσιον κοσμῶν καὶ τὸ σὸν εὖ θέμενος. 
 φὴς οὖν ‘διὰ τί, τῶν ἐστεφανωμένων ἐὰν λύηται ὁ
 στέφανος, ἐρᾶν λέγονται.’ ‘πότερον ὅτι ὁ ἔρως τοῦ τῶν
 ἐρώντων ἤθους περιαιρεῖται τὸν κόσμον, διὰ τοῦτο τὴν τοῦ
 ἐπιφανοῦς κόσμου περιαίρεσιν φρυκτόν τινα,’ φησὶ Κλέαρχος
 ἐν πρώτῳ Ἐρωτικῶν ( FHG II 315 ), ‘καὶ σημεῖον
 νομίζουσιν τοῦ καὶ τὸν τοῦ ἤθους κόσμον περιῃρῆσθαι τοὺς
 τοιούτους. ἢ καθάπερ ἐπὶ τῆς μαντικῆς ἄλλα πολλά, καὶ τοῦτο
 σημειοῦνταί τινες; ὁ γὰρ ἐκ τοῦ στεφάνου κόσμος οὐδὲν ἔχων
 μόνιμον σημεῖόν ἐστι πάθους ἀβεβαίου μὲν κεκαλλωπισμένου
 δέ. τοιοῦτος δ’ ἐστὶν ὁ ἔρως· οὐδένες γὰρ μᾶλλον τῶν ἐν τῷ
 ἐρᾶν ὄντων καλλωπίζονται. εἰ μὴ ἄρα
 ἡ φύσις οἱονεί τι δαιμόνιον δικαίως βραβεύουσα τῶν
 πραγμάτων ἕκαστον οἴεται δεῖν τοὺς ἐρῶντας μὴ στεφανοῦσθαι
 πρὶν κρατήσωσιν τοῦ ἔρωτος· τοῦτο δ’ ἔστιν ὅταν
 κατεργασάμενοι τὸν ἐρώμενον ἀπαλλαγῶσιν τῆς ἐπιθυμίας. τὴν
 ἀφαίρεσιν οὖν τοῦ στεφάνου σημεῖον τοῦ ἔτι ἐν τῷ
 διαγωνίζεσθαι εἶναι ποιούμεθα. ἢ ὁ Ἔρως αὐτὸς οὐκ ἐῶν καθ᾽
 αὑτοῦ στεφανοῦσθαι καὶ ἀνακηρύττεσθαι τῶν μὲν τὸν στέφανον
 περιαιρεῖ, τοῖς δὲ λοιποῖς ἐνδίδωσιν αἴσθησιν μηνύων ὅτι
 ἡττῶνται ὑπὸ αὐτοῦ· δι’ ὃ ἐρᾶν οἱ λοιποὶ τοὺς τοιούτους
 φασίν. ἢ ὅτι λύεται μὲν πᾶν τὸ δεδεμένον, ὁ δὲ ἔρως
 στεφανουμένων τινῶν δεσμός ἐστιν (οὐθένες γὰρ ἄλλοι τῶν
 δεδεμένων περὶ τὸ στεφανοῦσθαι σπουδάζουσιν πλὴν οἱ
 ἐρῶντες), τὴν τοῦ στεφάνου δὴ λύσιν σημεῖον τοῦ περὶ τὸν
 ἔρωτα δεσμοῦ νομίζοντες ἐρᾶν φασιν τοὺς τοιούτους; ἢ διὰ τὸ
 πολλάκις τοὺς ἐρῶντας διὰ τὴν πτοίησιν, ὡς ἔοικεν,
 στεφανουμένους περιαιρεῖν αὑτῶν τὸν στέφανον ἀντιστρέφομεν
 τῇ ὑπονοίᾳ τὸ πάθος, ὡς οὐκ ἄν ποτε τοῦ στεφάνου
 περιρέοντος, εἰ μὴ ἤρων; ἢ ὅτι ἀναλύσεις περὶ μόνους
 μάλιστα τοὺς ἐρῶντας καὶ καταδεδεμένους γίνονται, τὴν δὲ
 τοῦ στεφάνου ἀνάλυσιν καταδεδεμένων τινῶν εἶναι νομίζοντες
 ἐρᾶν φασι τοὺς τοιούτους· καταδέδενται γὰρ οἱ ἐρῶντες. εἰ
 μὴ ἄρα διὰ τὸ κατεστέφθαι τῷ ἔρωτι τοὺς ἐρῶντας οὐκ
 ἐπίμονος αὐτῶν ὁ στέφανος γίνεται· χαλεπὸν γὰρ ἐπὶ μεγάλῳ
 καὶ θείῳ στεφάνῳ μικρὸν καὶ τὸν τυχόντα
 μεῖναι. στεφανοῦσιν δὲ τὰς τῶν ἐρωμένων θύρας ἤτοι τιμῆς
 χάριν καθαπερεί τινος θεοῦ τὰ πρόθυρα στεφανοῦσιν
 αὐτῶν , ἢ οὐ τοῖς ἐρωμένοις ἀλλὰ τῷ Ἔρωτι
 ποιούμενοι τὴν τῶν στεφάνων ἀνάθεσιν τοῦ μὲν Ἔρωτος τὸν
 ἐρώμενον ἄγαλμα, τούτου δὲ ναὸν ὄντα τὴν οἴκησιν στεφανοῦσι
 τὰ τῶν ἐρωμένων πρόθυρα · διὰ ταῦτα δὲ καὶ
 θύουσιν ἔνιοι ἐπὶ ταῖς τῶν ἐρωμένων θύραις. ἢ μᾶλλον ὑφ’ ὧν
 οἴονταί τε καὶ πρὸς ἀλήθειαν τὸν τῆς ψυχῆς κόσμον
 ἐσκύλευνται, καὶ τούτοις καὶ τὸν τοῦ σώματος
 κόσμον ὑπὸ τοῦ πάθους ἐξαγόμενοι καὶ σκυλεύοντες
 ἑαυτοὺς ἀνατιθέασιν. πᾶς δ’ ὁ ἐρῶν τοῦτο δρᾷ μὲν
 παρόντος , μὴ παρόντος δὲ τοῦ ἐρωμένου τοῦ
 ἐμποδὼν ποιεῖται τὴν ἀνάθεσιν. ὅθεν Λυκοφρονίδης τὸν ἐρῶντα
 ἐκεῖνον αἰπόλον ἐποίησε λέγοντα ( III 634 B4 )·
 
 τόδ’ ἀνατίθημί σοι ῥόδον, 
 καλὸν ἄνθημα καὶ πέδιλα καὶ κυνέαν 
 καὶ τὰν θηροφόνον λογχίδ᾽, ἐπεί μοι νόος ἄλλᾳ 
 κέχυται 
 ἐπὶ τὰν Χάρισι φίλαν παῖδα καὶ καλάν.’

ἀλλὰ μὴν καὶ ὁ ἱερώτατος Πλάτων ἐν ἑβδόμῳ Νόμων πρόβλημά τι
 προβάλλει στεφανωτικόν, ὅπερ ἄξιόν ἐστιν ἐπιλύσασθαι, οὕτως
 λέγοντος τοῦ φιλοσόφου ( p. 819b )· ‘μήλων τέ
 τινων διανομαὶ καὶ στεφάνων πλείοσιν ἅμα
 καὶ ἐλάττοσιν ἁρμοττόντων τῶν ἀριθμῶν τῶν αὐτῶν.’ ὁ μὲν
 Πλάτων οὕτως εἶπεν. ἐστὶν δ’ ὃ λέγει τοιοῦτον· ἕνα
 βούλεσθαι ἀριθμὸν εὑρεῖν, ᾧ ἕως τοῦ τελευταίου εἰσελθόντος
 ἐξ ἴσου πάντες ἕξουσιν ἤτοι μῆλα ἢ στεφάνους. φημὶ οὖν τὸν
 τῶν ἑξήκοντα ἀριθμὸν εἰς ἓξ συμπότας δύνασθαι τὴν ἰσότητα
 πληροῦν. οἶδα γὰρ ὅτι κατ’ ἀρχὰς ἐλέγομεν ( I p.
 4e ) μὴ συνδειπνεῖν τῶν πέντε γε πλείους· ὅτι δ᾽
 ἡμεῖς ψαμμακόσιοι ἐσμὲν δῆλον. ὁ οὖν τῶν 
 ἑξήκοντα ἀριθμὸς εἰς ἓξ συμπληρωθέντος τοῦ συμποσίου
 ἀρκέσει οὕτως. εἰσῆλθεν εἰς τὸ συμπόσιον ὁ πρῶτος καὶ
 ἔλαβεν στεφάνους ἑξήκοντα· ἐπεισελθόντι τῷ δευτέρῳ δίδωσιν
 τοὺς ἡμίσεις καὶ ἑκατέρῳ γίνονται τριάκοντα· καὶ τρίτῳ
 ἐπεισελθόντι συνδιαιρούμενοι τοὺς πάντας ἐξ εἴκοσιν ἔχουσι,
 τετάρτῳ πάλιν ὁμοίως κοινωνήσαντες ἐκ δεκαπέντε
 γίνονται , πέμπτῳ δὲ ἐκ δώδεκα καὶ τῷ ἕκτῳ ἐκ
 δέκα. καὶ οὕτως ἰσότης ἀναπληροῦται τῶν στεφάνων.’

ταῦτ’ εἰπόντος τοῦ Δημοκρίτου ὁ Οὐλπιανὸς ἀποβλέψας πρὸς
 τὸν Κύνουλκον 
 ‘οἵῳ μ’ ὁ δαίμων, ἔφη, φιλοσόφῳ συνῴκισεν· 
 — κατὰ τὸ Θεογνήτου τοῦ κωμῳδιοποιοῦ Φάσμα
 ( III 364 K ) — 
 ἐπαρίστερ’ ἔμαθες, ὦ πόνηρε, γράμματα· 
 ἀνέστροφέν σου τὸν βίον τὰ βιβλία· 
 πεφιλοσόφηκας γῇ τε κοὐρανῷ λαλῶν, 
 οἷς οὐθέν ἐστιν ἐπιμελὲς τῶν σῶν λόγων. 
 
 πόθεν γάρ σοι καὶ ὁ τῶν συρβηνέων ἐπῆλθεν χορός;
 τίς τῶν ἀξίων λόγου μέμνηται τοῦ μουσικοῦ τούτου χοροῦ;’
 καὶ ὃς ‘οὐ πρότερον, ἔφη, ὦ οὗτος, διδάξω σε, πρὶν ἂν τὸν
 ἄξιον παρὰ σοῦ λάβω μισθόν. οὐ γὰρ ἐγὼ τὰς ἐκ τῶν βιβλίων
 ἀκάνθας ὥσπερ σὺ ἀναγινώσκων ἐκλέγω, ἀλλὰ τὰ χρησιμώτατα
 καὶ ἀκοῆς ἄξια.’ ἐπὶ τούτοις ὁ Οὐλπιανὸς δυσχεράνας
 ἀνεβόησεν τὰ ἐξ Ὕπνου Ἀλέξιδος ( II 385 K )·
 
 ‘οὐδ’ ἐν Τριβαλλοῖς ταῦτά γ’ ἐστὶν ἔννομα· 
 οὗ φασι τὸν θύοντα τοῖς κεκλημένοις 
 δείξαντα δεῖν τὸ δεῖπνον εἰς τὴν αὔριον 
 πωλεῖν ἀδείπνοις ἃ παρέθηκ’ αὐτοῖς ἰδεῖν. 
 τὰ αὐτὰ ἰαμβεῖα φέρεται καὶ παρὰ Ἀντιφάνει ἐν Ὕπνῳ
 ( ib. 104 ).’ καὶ ὁ Κύνουλκος· ‘ἐπεὶ περὶ
 στεφάνων ζητήσεις ἤδη γεγόνασιν, εἰπὲ ἡμῖν τίς ἐστιν ὁ παρὰ
 τῷ χαρίεντι Ἀνακρέοντι Ναυκρατίτης στέφανος, ὦ Οὐλπιανέ.
 φησὶν γὰρ οὕτως ὁ μελιχρὸς ποιητής ( fr. 83 B )·
 
 στεφάνους δ’ ἀνὴρ τρεῖς ἕκαστος εἶχεν, 
 τοὺς μὲν ῥοδίνους, τὸν δὲ Ναυκρατίτην. 
 καὶ διὰ τί παρὰ τῷ αὐτῷ ποιητῇ λύγῳ τινὲς
 στεφανοῦνται; φησὶν γὰρ ἐν τῷ δευτέρῳ τῶν Μελῶν ( fr.
 41 )· 
 Μεγίστης δ’ ὁ φιλόφρων δέκα δὴ μῆνες ἐπείτε 
 στεφανοῦταί τε λύγῳ καὶ τρύγα πίνει μελιηδέα. ὁ
 γὰρ τῆς λύγου στέφανος ἄτοπος· πρὸς δεσμοὺς γὰρ καὶ
 πλέγματα ἡ λύγος ἐπιτήδειος. εἰπὲ οὖν ἡμῖν τι περὶ τούτων ζητήσεως ἀξίων ὄντων καὶ μὴ
 ὀνόματα θήρα, φιλότης.’

σιωπῶντος δ’ αὐτοῦ καὶ ἀναζητεῖν προσποιουμένου ὁ
 Δημόκριτος ἔφη· ‘Ἀρίσταρχος ὁ γραμματικώτατος, ἑταῖρε,
 ἐξηγούμενος τὸ χωρίον ἔφη ὅτι καὶ λύγοις ἐστεφανοῦντο οἱ
 ἀρχαῖοι. Τεναρος δὲ ἀγροίκων εἶναι λέγει στεφάνωμα τὴν
 λύγον. καὶ οἱ ἄλλοι δὲ ἐξηγηταὶ ἀπροσδιόνυσά τινα εἰρήκασιν
 περὶ τοῦ προκειμένου. ἐγὼ δ’ ἐντυχὼν τῷ Μηνοδότου τοῦ
 Σαμίου συγγράμματι, ὅπερ ἐπιγράφεται Τῶν κατὰ τὴν Σάμον
 ἐνδόξων ἀναγραφή, εὗρον τὸ ζητούμενον ( FHG III
 103 ). Ἀδμήτην γάρ φησιν τὴν Εὐρυσθέως ἐξ Ἄργους
 φυγοῦσαν ἐλθεῖν εἰς Σάμον, θεασαμένην δὲ τὴν τῆς Ἥρας
 ἐπιφάνειαν καὶ τῆς οἴκοθεν σωτηρίας χαριστήριον βουλομένην
 ἀποδοῦναι ἐπιμεληθῆναι τοῦ ἱεροῦ τοῦ καὶ νῦν ὑπάρχοντος,
 πρότερον δὲ ὑπὸ Λελέγων καὶ Νυμφῶν καθιδρυμένου· τοὺς δ᾽
 Ἀργείους πυθομένους καὶ χαλεπαίνοντας πεῖσαι χρημάτων
 ὑποσχέσει Τυρρηνοὺς λῃστρικῷ τε βίῳ χρωμένους
 ἁρπάσαι τὸ βρέτας, πεπεισμένους τοὺς Ἀργείους ὡς, εἰ τοῦτο
 γένοιτο, πάντως τι κακὸν πρὸς τῶν τὴν Σάμον κατοικούντων ἡ
 Ἀδμήτη πείσεται. τοὺς δὲ Τυρρηνοὺς ἐλθόντας εἰς τὸν Ἡραίτην
 ὅρμον καὶ ἀποβάντας εὐθέως ἔχεσθαι τῆς πράξεως. ἀθύρου δὲ
 ὄντος τότε τοῦ νεὼ ταχέως ἀνελέσθαι τὸ βρέτας καὶ
 διακομίσαντας ἐπὶ θάλασσαν εἰς τὸ σκάφος ἐμβαλέσθαι·
 λυσαμένους δ’ αὐτοὺς τὰ πρυμνήσια καὶ τὰς ἀγκύρας
 ἀνελομένους εἰρεσίᾳ τε πάσῃ χρωμένους
 ἀπαίρειν οὐ δύνασθαι. ἡγησαμένους οὖν θεῖόν τι τοῦτ’ εἶναι
 πάλιν ἐξενεγκαμένους τῆς νεὼς τὸ βρέτας ἀποθέσθαι παρὰ τὸν
 αἰγιαλόν· καὶ ψαιστὰ αὐτῷ ποιήσαντας περιδεεῖς
 ἀπαλλάττεσθαι. τῆς δὲ Ἀδμήτης ἕωθεν δηλωσάσης ὅτι τὸ βρέτας
 ἠφανίσθη καὶ ζητήσεως γενομένης εὑρεῖν μὲν αὐτὸ τοὺς
 ζητοῦντας ἐπὶ τῆς ᾐόνος, ὡς δὲ δὴ βαρβάρους Κᾶρας
 ὑπονοήσαντας αὐτόματον ἀποδεδρακέναι πρός τι λύγου θωράκιον
 ἀπερείσασθαι καὶ τοὺς εὐμηκεστάτους τῶν κλάδων ἑκατέρωθεν
 ἐπισπασαμένους περιειλῆσαι πάντοθεν. τὴν δὲ Ἀδμήτην λύσασαν
 αὐτὸ ἁγνίσαι καὶ στῆσαι πάλιν ἐπὶ τοῦ βάθρου, καθάπερ
 πρότερον ἵδρυτο. διόπερ ἐξ ἐκείνου καθ’ ἕκαστον ἔτος
 ἀποκομίζεσθαι τὸ βρέτας εἰς τὴν ᾐόνα καὶ ἀφαγνίζεσθαι
 ψαιστά τε αὐτῷ παρατίθεσθαι· καὶ καλεῖσθαι Τόναια τὴν
 ἑορτήν, ὅτι συντόνως συνέβη περιειληθῆναι τὸ βρέτας ὑπὸ τῶν
 τὴν πρώτην αὐτοῦ ζήτησιν ποιησαμένων.

ἱστορεῖται δ’ ὑπ’ αὐτὸν ἐκεῖνον τὸν χρόνον τῶν Καρῶν
 δεισιδαιμονίᾳ περισχεθέντων ἐπὶ τὸ μαντεῖον τοῦ θεοῦ
 παραγενομένων εἰς Ὕβλαν καὶ πυνθανομένων περὶ τῶν
 ἀπηντημένων, θεσπίσαι τὸν Ἀπόλλωνα ποινὴν αὐτοὺς ἀποδοῦναι
 τῇ θεῷ δι’ ἑαυτῶν ἑκούσιον καὶ χωρὶς δυσχεροῦς συμφορᾶς, ἣν
 ἐν τοῖς ἔμπροσθεν χρόνοις ἀφώρισεν ὁ Ζεὺς τῷ Προμηθεῖ χάριν
 τῆς κλοπῆς τοῦ πυρός, λύσας αὐτὸν ἐκ τῶν χαλεπωτάτων
 δεσμῶν· καὶ τίσιν ἑκούσιον ἐν ἀλυπίᾳ κειμένην δοῦναι θελήσαντος, ταύτην ἐκείνῳ ἐπιτάξαι τὸν
 καθηγούμενον τῶν θεῶν. ὅθεν αὐτίκα τὸν δεδηλωμένον στέφανον
 τῷ Προμηθεῖ περιγενέσθαι καὶ μετ’ οὐ πολὺ τοῖς
 εὐεργετηθεῖσιν ἀνθρώποις ὑπ’ αὐτοῦ κατὰ τὴν τοῦ πυρὸς
 δωρεάν. διόπερ καὶ τοῖς Καρσὶ κατὰ τὸ παραπλήσιον ὁ θεὸς
 παρεκελεύσατο στεφανώματι χρωμένοις τῇ λύγῳ καταδεῖν τὴν
 ἑαυτῶν κεφαλὴν τοῖς κλάδοις οἷς αὐτοὶ κατέλαβον τὴν θεόν.
 καταλῦσαι δὲ καὶ τἄλλα γένη τῶν στεφάνων ἐπέταξε χωρὶς τῆς
 δάφνης· τὴν δ’ αὐτὸς ἔφη τοῖς τὴν θεὸν θεραπεύουσι μόνοις
 ἀπονέμειν δῶρον. τοῖς τε χρησθεῖσιν ἐκ τῆς μαντείας
 κατακολουθήσαντας αὐτοὺς ἀβλαβεῖς ἔσεσθαι καὶ 
 δίκην ἐν εὐωχίαις ἀποδιδόντας τῇ θεῷ τὴν προσήκουσαν. ὅθεν
 τοὺς Κᾶρας ὑπακοῦσαι βουλομένους τοῖς ἐκ τοῦ χρηστηρίου
 καταλῦσαι τὰς ἔμπροσθεν εἰθισμένας στεφανώσεις αὐτούς τε
 κατὰ πλῆθος χρῆσθαι μὲν τῇ λύγῳ, τοῖς δὲ θεραπεύουσιν τὴν
 θεὸν ἐπιτρέψαι φορεῖν τὸν καὶ νῦν ἔτι διαμένοντα τῆς δάφνης
 στέφανον.

μνημονεύειν δ’ ἔοικεν ἐπὶ ποσόν τι τῆς κατὰ τὴν λύγον
 στεφανώσεως καὶ Νικαίνετος ὁ ἐποποιὸς ἐν τοῖς Ἐπιγράμμασιν,
 ποιητὴς ὑπάρχων ἐπιχώριος καὶ τὴν ἐπιχώριον ἱστορίαν
 ἠγαπηκὼς ἐν πλείοσιν. λέγει δ’ οὕτως· 
 οὐκ ἐθέλω, Φιλόθηρε, κατὰ πτόλιν, ἀλλὰ παρ’ Ἥρῃ 
 δαίνυσθαι ζεφύρου πνεύμασι τερπόμενος. 
 ἀρκεῖ μοι λιτὴ μὲν ὑπὸ πλευροῖσι χαμευνάς, 
 ἐγγύθι πὰρ προμάλου δέμνιον ἐνδαπίης, 
 
 καὶ λύγος, ἀρχαῖον Καρῶν στέφος. ἀλλὰ φερέσθω 
 οἶνος καὶ Μουσῶν ἡ χαρίεσσα λύρη, 
 θυμῆρες πίνοντες ὅπως Διὸς εὐκλέα νύμφην 
 μέλπωμεν, νήσου δεσπότιν ἡμετέρης. 
 ἐν τούτοις γὰρ ἀμφιβόλως εἰρηκὼς ὁ Νικαίνετος
 πότερον στρωμνῆς ἕνεκεν ἢ στεφανώσεως ἀρκεῖται τῇ λύγῳ, τῷ
 δὲ λέγειν αὐτὴν τῶν Καρῶν ἀρχαῖον στέφος
 πρόδηλον καθίστησι τὸ ζητούμενον. συνέβη δὲ τὴν τῆς λύγου
 στεφάνωσιν καὶ μέχρι τῶν κατὰ Πολυκράτην χρόνων, ὡς ἄν τις
 εἰκάσειε, τῇ νήσῳ συνηθεστέραν ὑπάρχειν. ὁ γοῦν Ἀνακρέων
 φησίν ( cf. p. 671f )· 
 Μεγίστης ὁ φιλόφρων δέκα δὴ μῆνες ἐπειδὴ 
 στεφανοῦταί τε λύγῳ καὶ τρύγα πίνει μελιηδέα.’

ταῦτα ἴσασιν οἱ θεοὶ ὡς πρῶτος αὐτὸς ἐν τῇ καλῇ Ἀλεξανδρείᾳ
 εὗρον κτησάμενος τὸ τοῦ Μηνοδότου συγγραμμάτιον καὶ
 ἐπιδείξας πολλοῖς ἐξ αὐτοῦ τὸ παρὰ τῷ Ἀνακρέοντι
 ζητούμενον. λαβὼν δὲ παρ’ ἐμοῦ ὁ πᾶσιν κλοπὴν ὀνειδίζων
 Ἡφαιστίων ἐξιδιοποιήσατο τὴν λύσιν καὶ σύγγραμμα ἐξέδωκεν
 ἐπιγράψας Περὶ τοῦ παρ’ Ἀνακρέοντι λυγίνου στεφάνου· ὅπερ
 νῦν ἐν τῇ Ῥώμῃ εὕρομεν παρὰ τῇ ἀντικοττυραι Δημητρίῳ.
 τοιοῦτος δέ τις καὶ ὁ Ἡφαιστίων συγγραφεὺς καὶ 
 περὶ τὸν καλὸν ἡμῶν Ἄδραστον ἐγένετο. ἐκδόντος γὰρ τούτου
 πέντε μὲν βιβλία Περὶ τῶν παρὰ Θεοφράστῳ ἐν τοῖς περὶ Ἠθῶν
 καθ’ ἱστορίαν καὶ λέξιν ζητουμένων, ἕκτον δὲ περὶ τῶν ἐν
 τοῖς Ἠθικοῖς Νικομαχείοις Ἀριστοτέλους,
 ἐννοίας ἀμφιλαφεῖς παραθεμένου περὶ τοῦ παρὰ Ἀντιφῶντι τῷ
 τραγῳδιοποιῷ Πληξίππου καὶ πλεῖστα ὅσα καὶ περὶ αὐτοῦ τοῦ
 Ἀντιφῶντος εἰπόντος, σφετερισάμενος καὶ ταῦτα ἐπέγραψέν τι
 βιβλίον Περὶ τοῦ παρὰ Ξενοφῶντι ἐν τοῖς Ἀπομνημονεύμασιν
 ( 1, 6 ) Ἀντιφῶντος, οὐδὲν ἴδιον προσεξευρών,
 ὥσπερ κἀν τῷ Περὶ τοῦ λυγίνου στεφάνου. μόνον γὰρ τοῦτ᾽
 ἴδιον εἴρηκεν ὅτι Φύλαρχος ἐν τῇ ἑβδόμῃ τῶν Ἱστοριῶν
 ( FHG I 337 ) οἶδεν τὴν κατὰ τὴν 
 λύγον ἱστορίαν καὶ ὅτι οὔτε τὰ Νικαινέτου οἶδεν οὔτε τὰ
 Ἀνακρέοντος ὁ συγγραφεύς· ἀπέδειξε δὲ καὶ διαφωνοῦντα αὐτὸν
 κατ’ ἔνια τῶν ἱστορηθέντων παρὰ τῷ Μηνοδότῳ. δύναται δέ τις
 λέγειν περὶ τῆς λύγου ἁπλούστερον, ὅτι ὁ Μεγίστης τῇ λύγῳ
 ἐστεφανοῦτο, ὡς παρακειμένης ἐκ τοῦ δαψιλοῦς ἐν ᾧ εὐωχεῖτο
 τόπῳ, συνδέσεως ἕνεκα τῶν κροτάφων. καὶ γὰρ καὶ
 Λακεδαιμόνιοι καλάμῳ στεφανοῦνται ἐν τῇ τῶν Προμαχείων
 ἑορτῇ, ὥς φησι Σωσίβιος ἐν τοῖς περὶ τῶν ἐν Λακεδαίμονι
 Θυσιῶν ( FHG II 626 ) γράφων οὕτως· ‘ἐν ταύτῃ
 συμβαίνει τοὺς μὲν ἀπὸ τῆς χώρας καλάμοις στεφανοῦσθαι ἢ
 στλεγγίδι, τοὺς δ’ ἐκ τῆς ἀγωγῆς παῖδας ἀστεφανώτους
 ἀκολουθεῖν.’

Ἀριστοτέλης δ’ ἐν δευτέρῳ Ἐρωτικῶν ( fr. 80 R )
 καὶ Ἀρίστων ὁ περιπατητικός, Κεῖος δὲ τὸ γένος, ἐν
 βʹ Ἐρωτικῶν Ὁμοίων φασὶν ὅτι οἱ ἀρχαῖοι διὰ
 τοὺς περὶ τὸν οἶνον πόνους τῶν κεφαλαλγιῶν δεσμοὺς εὕρισκον
 τοὺς τυχόντας, τῆς τῶν κροτάφων
 συνδέσεως ὠφελεῖν δοκούσης· οἱ δ’ ὕστερον ἅμα τῷ κροτάφῳ
 προσέβαλόν τινα καὶ κόσμον οἰκεῖον τῇ παρὰ τὸν οἶνον
 διαγωγῇ, μηχανησάμενοι τὸν στέφανον. βέλτιον δὲ διὰ τὸ
 πάσας τὰς αἰσθήσεις ἐν τῇ κεφαλῇ εἶναι ταύτην στεφανοῦσθαι
 ἢ διὰ τὸ συμφέρειν ἐσκεπάσθαι καὶ συνδεδέσθαι τοὺς
 κροτάφους πρὸς τὸν οἶνον.’ ἐστεφανοῦντο δὲ καὶ τὸ μέτωπον,
 ὡς ὁ καλὸς Ἀνακρέων ἔφη ( fr. 54 B4 )· 
 ἐπὶ δ’ ὀφρύσιν σελίνων στεφανίσκους 
 θέμενοι θάλειαν ἑορτὴν ἀγάγωμεν Διονύσῳ. 
 ἐστεφανοῦντο δὲ καὶ τὰ στήθη καὶ ἐμύρουν ταῦτα,
 ἐπεὶ αὐτόθι ἡ καρδία. ἐκάλουν δὲ καὶ οἷς περιεδέοντο τὸν
 τράχηλον στεφάνους ὑποθυμίδας, ὡς Ἀλκαῖος ἐν τούτοις
 ( fr. 36 B )· 
 ἀλλ’ ἀνήτω μὲν περὶ ταῖς δέραισι 
 περθέτω πλεκτὰς ὑποθυμίδας τίς. 
 καὶ Σαπφώ ( fr. 46 )· 
 καὶ πολλαὶς ὑποθυμίδας 
 πλεκταὶς ἀμπ’ ἀπαλᾷ δέρᾳ. 
 καὶ Ἀνακρέων ( fr. 39 )· 
 πλεκτὰς δ’ ὑποθυμίδας περὶ στήθεσι λωτίνας
 ἔθεντο. 
 Αἰσχύλος δ’ ἐν τῷ Λυομένῳ Προμηθεῖ σαφῶς φησιν
 ( fr. 202 N ) ὅτι ἐπὶ τε τιμῇ τοῦ
 Προμηθέως τὸν στέφανον περιτίθεμεν τῇ κεφαλῇ, ἀντίποινα τοῦ
 ἐκείνου δεσμοῦ, καίτοι ἐν τῇ ἐπιγραφομένῃ Σφιγγὶ εἰπών
 ( fr. 235 )· 
 
 τῷ δὲ ξένῳ γε στέφανον, ἀρχαῖον στέφος, 
 δεσμῶν ἄριστος ἐκ Προμηθέως λόγου. 
 Σαπφὼ δ’ ἁπλούστερον τὴν αἰτίαν ἀποδίδωσιν τοῦ
 στεφανοῦσθαι ἡμᾶς, λέγουσα τάδε ( fr. 78 B4 )·
 
 σὺ δὲ στεφάνοις, ὦ Δίκα, περθέσθ’ ἐραταῖς
 φόβαισιν 
 ὅρπακας ἀνήτοιο συνερραις ἁπαλαῖσι χερσίν. 
 εὐανθέα γὰρ πέλεται καὶ Χάριτες μάκαιρα 
 μᾶλλον προσόρην, ἀστεφανώτοισι δ’ ἀπυστρέφονται. 
 ὡς εὐανθέστερον γὰρ καὶ κεχαρισμένον μᾶλλον τοῖς
 θεοῖς παραγγέλλει στεφανοῦσθαι τοὺς θύοντας. Ἀριστοτέλης δ᾽
 ἐν τῷ Συμποσίῳ φησὶν ( fr. 98 R ) ὅτι οὐδὲν
 κολοβὸν προσφέρομεν πρὸς τοὺς θεούς, ἀλλὰ τέλεια καὶ ὅλα.
 τὸ δὲ πλῆρες τέλειόν ἐστιν. τὸ δὲ στέφειν πλήρωσίν τινα
 σημαίνει. Ὅμηρος· 
 Il. 1.470 
 
 κοῦροι δὲ κρητῆρας ἐπεστέψαντο ποτοῖο. 
 
 καί· 
 Od. 8.170 
 
 ἀλλὰ θεὸς μορφὴν ἔπεσι στέφει. 
 
 ‘τοὺς γὰρ αὖ τὴν ὄψιν ἀμόρφους, φησίν, ἀναπληροῖ ἡ
 τοῦ λέγειν πιθανότης ἔοικεν οὖν ὁ στέφανος τοῦτο ποιεῖν
 βούλεσθαι. διὸ καὶ περὶ τὰ πένθη τοὐναντίον παρασκευάζομεν.
 ὁμοπαθείᾳ γὰρ τοῦ κεκμηκότος κολοβοῦμεν ἡμᾶς αὐτοὺς τῇ τε
 κουρᾷ τῶν τριχῶν καὶ τῇ τῶν στεφάνων ἀφαιρέσει.’

Φιλωνίδης δ’ ὁ ἰατρὸς ἐν τῷ περὶ Μύρων καὶ Στεφάνων ‘ἐκ τῆς
 Ἐρυθρᾶς, φησίν, θαλάσσης ὑπὸ Διονύσου μετενεχθείσης εἰς τὴν
 Ἑλλάδα τῆς ἀμπέλου καὶ πρὸς ἄμετρον
 ἀπόλαυσιν τῶν πολλῶν ἐκτρεπομένων ἄκρατόν τε προσφερομένων
 αὐτῶν, οἳ μὲν μανιωδῶς ἐκτρεπόμενοι παρέπαιον, οἳ δὲ
 νεκροῖς ἐῴκεσαν ἀπὸ τῆς καρώσεως. ἐπ’ ἀκτῆς δέ τινων
 πινόντων ἐπιπεσὼν ὄμβρος τὸ μὲν συμπόσιον διέλυσεν, τὸν δὲ
 κρατῆρα, ὃς εἶχεν ὀλίγον οἶνον ὑπολελειμμένον, ἐπλήρωσεν
 ὕδατος. γενομένης δ’ αἰθρίας εἰς τὸν αὐτὸν ὑποστρέψαντες
 τόπον, γευσάμενοι τοῦ μίγματος προσηνῆ καὶ ἄλυπον ἔσχον
 ἀπόλαυσιν. καὶ διὰ τοῦθ’ οἱ Ἕλληνες τῷ μὲν παρὰ δεῖπνον
 ἀκράτῳ προσδιδομένῳ τὸν Ἀγαθὸν ἐπιφωνοῦσι Δαίμονα, τιμῶντες
 τὸν εὑρόντα δαίμονα · ἦν δ’ οὗτος ὁ Διόνυσος. τῷ
 δὲ μετὰ δεῖπνον κεκραμένῳ πρώτῳ διδομένῳ ποτηρίῳ Δία Σωτῆρα
 ἐπιλέγουσι, τῆς ἐκ τοῦ μίγματος ἀλύπου κράσεως τὸν καὶ τῶν
 ὄμβρων ἀρχηγὸν αἴτιον ὑπολαβόντες. ἔδει μὲν οὖν βοηθημάτων
 τοῖς ἐν τῷ πότῳ κεφαλὴν ἐπιθλιβεῖσιν, ἦν δὲ δεσμὸς ἐξ αὐτῶν
 προχειρότατος καὶ τῆς φύσεως ἐπὶ τοῦτο ὁδηγούσης. ἀλγήσας
 γάρ τις κεφαλήν, ὥς φησιν Ἀνδρέας, εἶτα πιέσας καὶ
 κουφισθεὶς εὗρεν κεφαλαλγίας δεσμὸν φάρμακον. τούτῳ οὖν
 βοηθήματι πρὸς πότους χρώμενοι τοῖς παραπίπτουσι τὴν
 κεφαλὴν ἐδέσμευον· καὶ ἐπὶ τὸν κίσσινον στέφανον ἦλθον
 αὐτόματόν τε καὶ πολὺν ὄντα καὶ κατὰ πάντα τόπον
 γεννώμενον, ἔχοντα καὶ πρόσοψιν οὐκ ἀτερπῆ, χλωροῖς
 πετάλοις καὶ κορύμβοις σκιάζοντα τὸ
 μέτωπον καὶ τοὺς ἐν τῷ σφίγγειν τόνους ὑπομένοντα, προσέτι
 δὲ ψύχοντα χωρὶς ὀδμῆς καρούσης. καὶ ταύτῃ μοι δοκεῖ
 Διονύσῳ ὁ βίος ἀνεῖναι τὸ στέφος, τὸν εὑρετὴν τοῦ πώματος
 καὶ τῶν δι’ αὐτὸ ἐλασσωμάτων ἀλεξητῆρα βουλόμενος εἶναι.
 ἐντεῦθεν δὲ εἰς ἡδονὴν τραπέντες τὸ μὲν εἰς ... συμφέρον
 καὶ τοῖς ἐκ μέθης παραβοηθοῦν ἐλαττώμασιν ὁ στέφανος τοῦ
 πρὸς ὄψιν ἢ πρὸς ὀσμὴν ἐπιτερποῦς ἐφρόντισαν. διὸ μυρσίνης
 μὲν στέφανον στύφοντα καὶ τὴν οἴνων ἀναθυμίασιν
 ἀποκρουόμενον, ἔτι δὲ ῥόδινον ἔχοντά τι καὶ κεφαλαλγίας
 παρηγορικὸν σὺν τῷ καὶ κατὰ ποσὸν ψύχειν, πρὸς δὲ τοῖς
 δάφνινον οὐκ ἀλλότριον πότου ἡγητέον. λευκόινον δὲ
 κινητικὸν ὄντα κεφαλῆς καὶ ἀμαράκινον καὶ ἅπαντας τοὺς
 καροῦν δυναμένους ἢ βαρύνειν ἄλλως κεφαλὴν περιστατέον.’ τὰ
 αὐτὰ εἴρηκεν καὶ Ἀπολλόδωρος ἐν τῷ περὶ Μύρων καὶ Στεφάνων
 ταῖσ αὐταῖς λέξεσι. καὶ περὶ μὲν τούτων, ὦ
 ἑταῖροι, ταῦτα.

περὶ δὲ τοῦ Ναυκρατίτου στεφάνου τίς ἐστι τὴν ἄνθην πολλὰ
 ἀναζητήσας καὶ πολλῶν πυθόμενος, ὡς οὐδὲν ἐμάνθανον,
 ἐνέτυχον ὀψέ ποτε Πολυχάρμου Ναυκρατίτου ἐπιγραφομένῳ
 βιβλίῳ Περὶ Ἀφροδίτης, ἐν ᾧ ταυτὶ γέγραπται ( FHG IV
 480 )· ‘κατὰ δὲ τὴν τρίτην πρὸς ταῖς εἴκοσιν
 Ὀλυμπιάδα ὁ Ἡρόστρατος, πολίτης ἡμέτερος ἐμπορίᾳ χρώμενος
 καὶ χώραν πολλὴν περιπλέων, προσσχών
 ποτε καὶ Πάφῳ τῆς Κύπρου ἀγαλμάτιον Ἀφροδίτης σπιθαμιαῖον,
 ἀρχαῖον τῇ τέχνῃ, ὠνησάμενος ᾔει φέρων εἰς τὴν Ναύκρατιν.
 καὶ αὐτῷ πλησίον φερομένῳ τῆς Αἰγύπτου ἐπεὶ χειμὼν
 αἰφνίδιον ἐπέπεσεν καὶ οὐ συνιδεῖν οὐκ ἦν ὅπου
 γῆς ἦσαν, κατέφυγον ἅπαντες ἐπὶ τὸ τῆς Ἀφροδίτης ἄγαλμα
 σῴζειν αὑτοὺς αὐτὴν δεόμενοι. ἡ δὲ θεὸς (προσφιλὴς γὰρ τοῖς
 Ναυκρατίταις ἦν) αἰφνίδιον ἐποίησε πάντα τὰ παρακείμενα
 αὐτῇ μυρρίνης χλωρᾶς πλήρη ὀδμῆς τε ἡδίστης ἐπλήρωσεν τὴν
 ναῦν ἤδη ἀπειρηκόσι τοῖς ἐμπλέουσιν τὴν σωτηρίαν διὰ
 τὴν πολλὴν ναυτίαν γενομένου τε ἐμέτου πολλοῦ , καὶ
 ἡλίου ἐκλάμψαντος κατιδόντες τοὺς ὅρμους ἧκον εἰς τὴν
 Ναύκρατιν. καὶ ὁ Ἡρόστρατος ἐξορμήσας τῆς νεὼς μετὰ τοῦ
 ἀγάλματος, ἔχων καὶ τὰς αἰφνίδιον αὐτῷ ἀναφανείσας χλωρὰς
 μυρρίνας, ἀνέθηκεν ἐν τῷ τῆς Ἀφροδίτης ἱερῷ, θύσας δὲ τῇ
 θεῷ καὶ ἀναθεὶς τῇ Ἀφροδίτῃ τἄγαλμα, καλέσας δὲ καὶ ἐφ᾽
 ἑστίασιν ἐν αὐτῷ τῷ ἱερῷ τοὺς προσήκοντας καὶ τοὺς
 οἰκειοτάτους ἔδωκεν ἑκάστῳ καὶ στέφανον ἐκ τῆς μυρρίνης, ὃν
 καὶ τότε ἐκάλεσε Ναυκρατίτην.’ ὁ μὲν οὖν Πολύχαρμος ταῦτα.
 οἷς κἀγὼ πείθομαι, ἡγούμενος οὐκ ἄλλον τινὰ εἶναι
 Ναυκρατίτην στέφανον ἢ τὸν ἐκ τῆς μυρρίνης, τῷ καὶ μετὰ τῶν
 ῥόδων ὑπὸ τοῦ Ἀνακρέοντος φορεῖσθαι ( cf. p. 671
 e ). καὶ ὁ Φιλωνίδης δὲ εἴρηκεν ὡς ὁ τῆς μυρρίνης
 στέφανος τὴν ἐκ τῶν οἴνων ἀναθυμίασιν
 ἀποκρούεται καὶ ὁ τῶν ῥόδων ἔχει τι κεφαλαλγίας παρηγορικὸν
 πρὸς τῷ καὶ ἐμψύχειν. γελοῖοι οὖν εἰσιν καὶ οἱ λέγοντες
 Ναυκρατίτην εἶναι στέφανον τὸν ἐκ τῆς βύβλου τῆς
 στεφανωτρίδος καλουμένης παρ’ Αἰγυπτίοις
 στεφόμενον , παρατιθέμενοι Θεοπόμπου ἐκ τῆς
 τρίτης τῶν Ἑλληνικῶν ( FHG I 279 ), ὅς φησιν
 Ἀγησιλάῳ τῷ Λάκωνι παραγενομένῳ εἰς Αἴγυπτον δῶρα πέμψαι
 τοὺς Αἰγυπτίους ἄλλα τέ τινα καὶ δὴ καὶ τὴν στεφανωτρίδα
 βύβλον. ἐγὼ δὲ οὐκ οἶδα τίνα ὠφέλειαν ἢ ἡδονὴν ἔχει τὸ
 βύβλῳ στεφανοῦσθαι μετὰ ῥόδων, πλὴν εἰ μή τι οἱ τούτοις
 χαίροντες στέψονται ὁμοῦ ῥόδοις καὶ σκόροδα. παμπόλλους δὲ
 οἶδα λέγοντας τὸν ἐκ τῆς σαμψύχου στέφανον εἶναι τὸν
 Ναυκρατίτην· πολὺ δὲ τὸ ἄνθος τοῦτο κατὰ τὴν Αἴγυπτον.
 διάφορος δὲ γίνεται κατὰ τὴν ὀδμὴν ἡ ἐν Αἰγύπτῳ μυρρίνη
 παρὰ τὰς ἐν ἄλλαις χώραις, ὡς καὶ Θεόφραστος ἱστορεῖ
 ( h. pl. 6, 8, 5 ).’

ἔτι τούτων λεγομένων ἐπεισῆλθον παῖδες στεφάνους φέροντες
 τῶν ἀκμαζόντων κατὰ τοὺς καιρούς. καὶ ὁ Μυρτίλος ‘λέγε,
 καλέ, εἶπεν, Οὐλπιανέ, στεφάνων ὀνόματα. οἱ γὰρ παῖδες κατὰ
 τὸν Χαιρήμονος Κένταυρον ( fr. 11 N )· 
 στεφάνους ἑτοιμάζουσιν, οὓς εὐφημίας 
 κήρυκας εὐχαῖς προὐβάλοντο δαιμόνων. 
 καὶ ἐν τῷ Διονύσῳ δὲ ὁ αὐτὸς ἔφη ποιητής
 ( fr. 6 )· 
 στεφάνους τεμόντες, ἀγγέλους εὐφημίας. 
 
 σὺ δὲ μὴ τὰ ἐκ τῶν ἐπιγραφομένων Αἰλίου
 Ἀσκληπιάδου Στεφάνων φέρε ἡμῖν ὡς ἀνηκόοις αὐτῶν, ἀλλ’ ἄλλο
 τι παρ’ ἐκεῖνα λέγε. δεῖξαι γὰρ οὐκ ἔχεις ὅτι διαλελυμένως
 τις εἴρηκε ῥόδων στέφανον καὶ ἴων στέφανον· τὸ γὰρ παρὰ
 Κρατίνῳ κατὰ παιδιὰν εἴρηται ( I 113 )·
 ‘ναρκισσίνους ὀλίσβους.‘’ καὶ ὃς γελάσας ‘πρῶτον ἐν τοῖς
 Ἕλλησι στέφανος ὠνομάσθη, ὥς φησι Σῆμος ὁ Δήλιος ἐν
 δʹ Δηλιάδος ( FHG IV 493 ), τὸ
 παρὰ μὲν ἡμῖν στέφος, παρὰ δέ τισι στέμμα προσαγορευόμενον,
 διὸ καὶ τούτῳ πρώτῳ στεφανωσάμενοι δεύτερον περιτιθέμεθα
 τὸν δάφνινον. κέκληται δὲ στέφανος ἀπὸ τοῦ στέφειν. σὺ δὲ
 οἴει με, ἔφη, Θετταλὲ ποικιλόμυθε, τῶν κοινῶν τούτων καὶ
 κατημαξευμένων ἐρεῖν τι; διὰ δὲ τὴν σὴν γλῶσσαν τῆς
 ΥΠΟΓΛΩΤΤΙΔΟΣ μνησθήσομαι, ἧς Πλάτων ἐμνήσθη ἐν Διὶ
 Κακουμένῳ ( I 614 K )· 
 καίτοι φορεῖτε γλῶσσαν ἐν ὑποδήμασι, 
 στεφανοῦσθ’ ὑπογλωττίσιν, ὅταν πίνητέ που· 
 κἂν καλλιερῆτε, γλῶτταν ἀγαθὴν πέμπετε. 
 Θεόδωρος δ’ ἐν ταῖς Ἀττικαῖς Φωναῖς, ὥς φησιν
 Πάμφιλος ἐν τοῖς περὶ Ὀνομάτων, πλοκῆς στεφάνων γένος τι
 τὴν ὑπογλωττίδα ἀποδίδωσιν. λαβὲ οὖν καὶ παρ’ ἐμοῦ κατὰ τὸν
 Εὐριπίδην ( fr. 189 N )· 
 ἐκ παντὸς (γὰρ) ἄν τις πράγματος δισσῶν λόγων 
 ἀγῶνα θεῖτ’ ἄν, εἰ λέγειν εἴη σοφός.

ΙΣΘΜΙΑΚΟΝ. οὕτως τοῦτον καλούμενον στέφανον Ἀριστοφάνης
 μνήμης ἠξίωσεν ἐν Ταγηνισταῖς λέγων οὕτως ( I 518
 K )· 
 τί οὖν ποιῶμεν; χλανίδ’ ἐχρῆν λευκὴν λαβεῖν· 
 εἶτ’ ἰσθμιακὰ λαβόντες ὥσπερ οἱ χοροὶ 
 ᾄδωμεν εἰς τὸν δεσπότην ἐγκώμιον. 
 Σιληνὸς δ’ ἐν ταῖς Γλώσσαις φησίν· ‘Ἴσθμιον
 στέφανον.’ Φιλητᾶς δέ φησι ( fr. 46 B )·
 ‘ Ἴσθμιοσ στέφανος ἤγουν ὁμωνυμία ἀμφοτέρωθι
 οἷον τῆς κεφαλῆς καὶ τοῦ πρώτου κόσμου. λέγω δὲ τὸ ἐπὶ τοῦ
 φρέατος καὶ τοῦ ἐγχειριδίου ἴσθμιον.’ Τιμαχίδας δὲ καὶ
 Σιμμίας οἱ Ῥόδιοι ἀποδιδόασιν ἓν ἀνθ’ ἑνὸς ‘Ἴσθμιον,
 στέφανον.’ οὗ μνημονεύει καὶ Καλλίξεινος ὁ Ῥόδιος καὶ αὐτὸς
 γένος ἐν τοῖς περὶ Ἀλεξανδρείας γράφων οὕτως ( FHG III
 64 ) ....

ἐπεὶ δὲ Ἀλεξανδρείας ἐμνημόνευσα, οἶδά τινα ἐν τῇ καλῇ
 ταύτῃ πόλει καλούμενον στέφανον ΑΝΤΙΝΟΕΙΟΝ γινόμενον ἐκ τοῦ
 αὐτόθι καλουμένου λωτοῦ. φύεται δ’ οὗτος ἐν λίμναις θέρους
 ὥρᾳ, καὶ εἰσὶν αὐτοῦ χροιαὶ δύο, ἣ μὲν τῷ ῥόδῳ ἐοικυῖα· ἐκ
 τούτου δὲ ὁ πλεκόμενος στέφανος κυρίως Ἀντινόειος καλεῖται·
 ὁ δὲ ἕτερος λώτινος ὀνομάζεται, κυανέαν ἔχων τὴν χροιάν.
 καὶ Παγκράτης τις τῶν ἐπιχωρίων ποιητής, ὃν καὶ ἡμεῖς
 ἔγνωμεν, Ἀδριανῷ τῷ αὐτοκράτορι ἐπιδημήσαντι τῇ Ἀλεξανδρείᾳ
 μετὰ πολλῆς τερατείας ἐπέδειξεν τὸν ῥοδίζοντα λωτόν, φάσκων
 αὐτὸν δεῖν καλεῖν Ἀντινόειον, ἀναπεμφθέντα ὑπὸ τῆς γῆς ὅτε
 τὸ αἷμα ἐδέξατο τοῦ Μαυρουσίου λέοντος,
 ὃν κατὰ τὴν πλησίον τῇ Ἀλεξανδρείᾳ Λιβύην ἐν κυνηγίῳ
 καταβεβλήκει ὁ Ἀδριανός, μέγα χρῆμα ὄντα καὶ πολλῷ χρόνῳ
 κατανεμηθέντα πᾶσαν τὴν Λιβύην, ἧς καὶ πολλὰ ἀοίκητα
 ἐπεποιήκει οὗτος ὁ λέων. ἡσθεὶς οὖν ἐπὶ τῇ τῆς ἐννοίας
 εὑρέσει καὶ καινότητι τὴν ἐν Μουσῶν αὐτῷ σίτησιν ἔχειν
 ἐχαρίσατο. καὶ Κρατῖνος δ’ ὁ κωμῳδιοποιὸς ἐν Ὀδυσσεῦσι
 ( I 60 K ) κέκληκεν τὸν λωτὸν στεφάνωμα διὰ
 τὸ πάντα τὰ φυλλώδη ὑπὸ τῶν Ἀθηναίων στεφανώματα λέγεσθαι.
 ὁ δὲ Παγκράτης ἐν τῷ ποιήματι οὐκ ἀγλαφύρως εἴρηκεν· 
 οὔλην ἕρπυλλον, λευκὸν κρίνον ἠδ’ ὑάκινθον 
 πορφυρέην γλαυκοῦ τε χελιδονίοιο πέτηλα 
 καὶ ῥόδον εἰαρινοῖσιν ἀνοιγόμενον ζεφύροισιν· 
 οὔπω γὰρ φύεν ἄνθος ἐπώνυμον Ἀντινόοιο.

ΠΥΛΕΩΝ. οὕτως καλεῖται ὁ στέφανος ὃν τῇ Ἥρᾳ περιτιθέασιν
 Λάκωνες, ὥς φησιν Πάμφιλος. 
 ἀλλὰ μὴν καὶ ΙΑΚΧΑΝ τινὰ καλούμενον οἶδα στέφανον ὑπὸ
 Σικυωνίων, ὥς φησι Τιμαχίδας ἐν ταῖς Γλώσσαις. Φιλητᾶς δ᾽
 οὕτως γράφει ( fr. 45 B )· ‘Ἰάκχα, ἐν τῇ
 Σικυωνίᾳ στεφάνωμα εὐῶδες· 
 ἕστηκ’ ἀμφὶ κόμας εὐώδεας ἀγχόθι πατρὸς 
 καλὸν Ἰακχαῖον θηκαμένη στέφανον.’ 
 Σέλευκος δ’ ἐν ταῖς Γλώσσαις ΕΛΛΩΤΙΔΑ καλεῖσθαί
 φησι τὸν ἐκ μυρρίνης πλεκόμενον στέφανον, ὄντα τὴν
 περίμετρον πηχῶν κʹ , πομπεύειν τε ἐν τῇ τῶν Ἑλλωτίων ἑορτῇ. φασὶ δ’ ἐν αὐτῷ τὰ τῆς
 Εὐρώπης ὀστᾶ κομίζεσθαι, ἣν ἐκάλουν Ἑλλωτίδα. ἄγεσθαι δὲ
 καὶ ἐν Κορίνθῳ τὰ Ἑλλώτια. 
 ΘΥΡΕΑΤΙΚΟΙ. οὕτω καλοῦνταί τινες στέφανοι παρὰ
 Λακεδαιμονίοις, ὥς φησι Σωσίβιος ἐν τοῖς περὶ Θυσιῶν
 ( FHG II 626 ), ψιλίνους αὐτοὺς φάσκων νῦν
 ὀνομάζεσθαι, ὄντας ἐκ φοινίκων. φέρειν δ’ αὐτοὺς ὑπόμνημα
 τῆς ἐν Θυρέᾳ γενομένης νίκης τοὺς προστάτας τῶν ἀγομένων
 χορῶν ἐν τῇ ἑορτῇ ταύτῃ, ὅτε καὶ τὰς Γυμνοπαιδιὰς
 ἐπιτελοῦσιν. χοροὶ δ’ εἰσὶν τὸ μὲν πρόσω παίδων ..... τὸ δ᾽
 ἐξ ἀρίστου ἀνδρῶν, γυμνῶν ὀρχουμένων καὶ ᾀδόντων Θαλητᾶ καὶ
 Ἀλκμᾶνος ᾄσματα καὶ τοὺς Διονυσοδότου τοῦ Λάκωνος
 παιᾶνας. 
 ΜΕΛΙΛΩΤΙΝΩΝ δὲ στεφάνων μνημονεύει Ἄλεξις ἐν Κρατείᾳ ἢ
 Φαρμακοπώλῃ οὕτως ( II 337 K )· 
 στεφάνους τε πολλοὺς κρεμαμένους μελιλωτίνους. 
 ΕΠΙΘΥΜΙΣ. Σέλευκός φησι ‘τὰ πάντα στεφανώματα.’
 Τιμαχίδας δέ φησιν τὰ παντοδαπὰ στεφανώματα ἃ τὰς γυναῖκας
 φορεῖν οὕτως καλεῖσθαι. ΥΠΟΘΥΜΙΣ δὲ καὶ ὑποθυμίδες στέφανοι
 παρ’ Αἰολεῦσιν καὶ Ἴωσιν, οὓς περὶ τοὺς τραχήλους
 περιετίθεντο, ὡς σαφῶς ἔστιν μαθεῖν ἐκ τῆς Ἀλκαίου καὶ
 Ἀνακρέοντος ποιήσεως ( cf. cap. 16 ). Φιλητᾶς δ᾽
 ἐν τοῖς Ἀτάκτοις ( fr. 58 B ) ὑποθυμίδα Λεσβίους
 φησὶν καλεῖν μυρσίνης κλῶνα, περὶ ὃν πλέκειν ἴα καὶ ἄλλα
 ἄνθη. καὶ ὑπογλωττὶς δὲ στεφάνου ἐστὶν εἶδος. Θεόδωρος δ᾽
 ἐν Ἀττικαῖς Γλώσσαις στεφάνων πλοκῆς
 γένος παρὰ Πλάτωνι ἐν Διὶ Κακουμένῳ ( cf. p.
 667a ).

εὑρίσκω δὲ καὶ παρὰ τοῖς κωμικοῖς ΚΥΛΙΣΤΟΝ τινα καλούμενον
 στέφανον καὶ μνημονεύοντα αὐτοῦ Ἄρχιππον ἐν Ῥίνωνι διὰ
 τούτων ( I 687 K )· 
 ἀθῷος ἀποδοὺς θοἰμάτιον ἀπέρχεται, 
 στέφανον ἔχων τῶν ἐκκυλίστων οἴκαδε. 
 Ἄλεξις δ’ ἐν μὲν Ἀγωνίδι ἢ Ἱππίσκῳ ( II 298
 K )· 
 ὁ τρίτος οὗτος δ’ ἔχει 
 σύκων κυλιστὸν στέφανον. ἀλλ’ ἔχαιρε καὶ 
 ζῶν τοῖς τοιούτοις. 
 ἐν δὲ τῷ Σκίρωνί φησι ( ib. 373 )·
 
 ὥσπερ κυλιστὸς στέφανος αἰωρούμενος. 
 μνημονεύει δ’ αὐτοῦ καὶ Ἀντιφάνης ἐν Ἑαυτοῦ Ἐρῶντι
 ( ib. 31 ), Εὔβουλος δ’ ἐν Οἰνομάῳ ἢ Πέλοπι
 ( ib. 190 )· 
 περιφοραῖς κυκλούμενος 
 ὥσπερ κυλιστὸς στέφανος. 
 τίς οὖν οὗτος ὁ κυλιστός; οἶδα γὰρ τὸν Θυατειρηνὸν
 Νίκανδρον ἐν τοῖς Ἀττικοῖς Ὀνόμασι λέγοντα τάδε·
 ‘ἐκκύλιστοι στέφανοι καὶ μάλιστα οἱ ἐκ ῥόδων.’ καὶ τὸ εἶδος
 ὁποῖον ζητῶ, ὦ Κύνουλκε. καὶ μή μοι εἴπῃς ὅτι δεῖ τοὺς
 ἁδροὺς ἀκούειν. σὺ γὰρ εἶ ὁ τὰ ἐν τοῖς βιβλίοις ἀπόρρητα οὐ
 μόνον ἐκλέγων ἀλλὰ καὶ ἐξορύττων, καθάπερ οἱ παρὰ Βάτωνι τῷ
 κωμῳδιοποιῷ ἐν Συνεξαπατῶντι φιλόσοφοι ( III 329
 K ), περὶ ὧν καὶ Σοφοκλῆς Συνδείπνῳ φησίν, οὖσί
 σοι παραπλησίοις ( fr. 139 N )· 
 
 οὔτοι γένειον ὧδε χρὴ διηλιφὲς 
 φοροῦντα κἀντίπαιδα καὶ γένει μέγαν 
 γαστρὸς καλεῖσθαι παῖδα, τοῦ πατρὸς παρόν. 
 ἐπειδὴ οὖν ἤδη καὶ σὺ πεπλήρωσαι οὐ μόνον τῶν τοῦ
 γλαύκου κρανίων ἀλλὰ καὶ τῆς ἀειζώου βοτάνης, ἧς ὁ
 Ἀνθηδόνιος ἐκεῖνος δαίμων ἐμφορηθεὶς ἀθάνατος πάλιν ητις
 γέγονε, λέγε ἡμῖν περὶ τοῦ προκειμένου, ἵνα μὴ κατὰ τὸν
 θεῖον Πλάτωνα ( Phaed. p. 81e ) ὑπολάβωμέν σε
 ἀποθανόντα μεταμορφωθῆναι ἐν τῷ περὶ Ψυχῆς · τοὺς
 μὲν γὰρ τὰς γαστριμαργίας τε καὶ ὕβρεις καὶ φιλοποσίας
 μεμελετηκότας καὶ μὴ διευλαβουμένους εἰς τὰ τῶν ὄνων γένη
 καὶ τῶν τοιούτων θηρίων εἰκὸς ἐνδύεσθαι.’

ἀποροῦντος δ’ αὐτοῦ ‘ἐπὶ ἕτερον, φησί, στέφανον
 μεταβήσομαι,’ ὁ Οὐλπιανός, ‘τὸν ΣΤΡΟΥΘΙΝΟΝ καλούμενον, οὗ
 μέμνηται μὲν ὁ Ἀσκληπιάδης παρατιθέμενος τὰ ἐκ τῶν Εὐβούλου
 Στεφανοπωλίδων ταῦτα ( II 199 K )· 
 ὦ μάκαρ, ἥτις ἔχουσ’ ἐνὶ δωματίῳ στρουθίον
 ἀεροφόρητον 
 λεπτότατον περὶ σῶμα συνίλλεται τε 
 ἡδυπότατον περὶ νυμφίον εὔτριχα, 
 Κισσὸς ὅπως Καλάμῳ περιφύεται 
 αὐξόμενος ἔαρος ὀλολυγόνος 
 ἔρωτι κατατετηκώς. 
 πλέκεται δ’ οὗτος ἐκ τοῦ στρουθίου καλουμένου
 ἄνθους, οὗ μνημονεύει Θεόφραστος ἐν
 ἕκτῳ Φυτικῆς Ἱστορίας ( c. 8, 3 ) ἐν τούτοις·
 ‘ἀνθεῖ δὲ καὶ ἡ ἶρις τοῦ θέρους καὶ τὸ στρούθιον
 καλούμενον, ὃ τῇ μὲν ὄψει καλὸν ἄνθος, ἄοσμον δέ.’ Γαλήνη
 δ’ ἡ Σμυρναία στρουθιον αὐτὸν ὀνομάζει. 
 ΠΟΘΟΣ. οὕτως τις στέφανος ὀνομάζεται, ὡς Νίκανδρός φησιν ὁ
 Κολοφώνιος ἐν Γλώσσαις ( fr. 144 Schn )· καὶ
 ἴσως ὁ ἀπὸ τοῦ οὕτω καλουμένου πόθου ἄνθους
 πλεκόμενος, οὗ μνημονεύει ὁ αὐτὸς Θεόφραστος ἐν τῷ ἕκτῳ τῶν
 Φυτικῶν γράφων ὧδε ( l. s )· ‘τὰ δὲ θερινὰ
 μᾶλλον, ἥ τε λυχνὶς καὶ τὸ Διὸς ἄνθοσ καὶ τὸ
 κρίνον καὶ τὸ ἴφυον καὶ ἀμάρακος ὁ Φρύγιος, ἔτι
 δὲ ὁ πόθος καλούμενος. οὗτος δέ ἐστι διττός, ὃ μὲν ἔχων τὸ
 ἄνθος ὅμοιον ὑακίνθῳ, ὁ δ’ ἕτερος ἄχρως, ἔκλευκος, ᾧ
 χρῶνται πρὸς τοὺς τάφους.’ 
 καταλέγει δὲ Εὔβουλος καὶ ἄλλους στεφάνους ( II 200
 K )· 
 Αἰγίδιον, σὺ δὲ τόνδε φορήσεις 
 στέφανον πολυποίκιλον ἀνθέων, 
 γρυπότατον, χαριέστατον, ὦ Ζεῦ· 
 τίς γὰρ αὐτὸν ἔχουσα φιλήσει. 
 κἀν τοῖς ἑξῆς τάδε φησί ( ib. 198 )·
 
 στεφάνους ἴσως βούλεσθε· πότερ’ ἑρπυλλίνους 
 ἢ μυρτίνους ἢ τῶν διηνθημένων; 
 
 Β. τῶν μυρτίνων βουλόμεθα τουτωνί· σὺ
 δὲ 
 τά γ’ ἄλλα πώλει πάντα πλὴν τῶν μυρτίνων.

ΦΙΛΥΡΙΝΟΣ. Ξέναρχος Στρατιώτῃ ( ib.
 473 )· 
 φιλύρας εἶχε γὰρ 
 ὁ παῖς ἀφύλλου στέφανον ἀμφικείμενον. 
 καλοῦνται δέ τινες καὶ ΕΛΙΚΤΟΙ στέφανοι, ὥσπερ 
 παρὰ Ἀλεξανδρεῦσι μέχρι καὶ νῦν. μνημονεύει δ᾽
 αὐτῶν Χαιρήμων ὁ τραγῳδιοποιὸς ἐν Διονύσῳ διὰ τούτων
 ( fr. 7 N )· 
 κισσῷ τε ναρκίσσῳ τε τριέλικας κύκλῳ 
 στεφάνων ἑλικτῶν ... 
 περὶ δὲ τῶν ἐν Αἰγύπτῳ αἰεὶ ἀνθούντων στεφάνων 
 Ἑλλάνικος ἐν τοῖς Αἰγυπτιακοῖς οὕτως γράφει
 ( FHG I 66 )· ‘πόλις ἐπιποταμίη, Τίνδιον
 ὄνομα αὐτῇ, θεῶν ὁμήγυρις, καὶ ἱερὸν μέγα καὶ ἁγνὸν ἐν μέσῃ
 τῇ πόλει λίθινον καὶ θύρετρα λίθινα. ἔσω τοῦ ἱεροῦ ἄκανθαι
 πεφύκασι λευκαὶ καὶ μέλαιναι. ἐπ’ αὐτῇσι στέφανοι
 ἐπιβέβληνται ἄνω τῆς ἀκάνθου τοῦ ἄνθεος καὶ ῥοιῆς
 ἄνθους καὶ ἀμπέλου πεπλεγμένοι· καὶ οὗτοι
 αἰεὶ ἀνθέουσι· τοὺς στεφάνους ἀπέθεντο οἱ θεοὶ
 ἐν Αἰγύπτῳ πυθόμενοι βασιλεύειν τὸν Βάβυν, ὅς ἐστι Τυφών.’
 Δημήτριος δ’ ἐν τῷ Περὶ τῶν κατ’ Αἴγυπτον ( FHG IV
 383 ) περὶ Ἄβυδον πόλιν τὰς ἀκάνθας ταύτας εἶναί
 φησιν γράφων οὕτως· ‘ἔχει δὲ ὁ κάτω τόπος καὶ ἄκανθάν τινα
 δένδρον, ὃ τὸν καρπὸν φέρει στρογγύλον
 ἐπί τινων κλωνίων περιφερῶν. ἀνθεῖ δ’ οὗτος ὅταν ὥρα ᾖ, καὶ
 ἐστὶ τῷ χρώματι τὸ ἄνθος .... καὶ εὐφεγγές. λέγεται δέ τις
 μῦθος ὑπὸ τῶν Αἰγυπτίων ὅτι οἱ Αἰθίοπες στελλόμενοι εἰς
 Τροίαν ὑπὸ τοῦ Τιθωνοῦ, ἐπεὶ ἤκουσαν τὸν Μέμνονα
 τετελευτηκέναι, ἐν τούτῳ τῷ τόπῳ τοὺς στεφάνους
 ἀνέβαλον ἐπὶ τὰς ἀκάνθας. ἐστὶ δὲ παραπλήσια τὰ κλωνία
 στεφάνοις, ἐφ’ ὧν τὸ ἄνθος φύεται.’ ὁ δὲ προειρημένος
 Ἑλλάνικος ( l. s ) καὶ Ἄμασιν Αἰγύπτου
 βασιλεῦσαι, ἰδιώτην ὄντα καὶ τῶν τυχόντων κατὰ τὸν πρῶτον
 βίον, διὰ στεφάνου δωρεάν, ὃν ἔπεμψεν ἀνθέων πλεξάμενος τῇ
 ὥρᾳ περικαλλεστάτων γενέθλια ἐπιτελοῦντι Πατάρμιδι τῷ τῆς
 Αἰγύπτου τότε βασιλεύοντι. τοῦτον γὰρ ἡσθέντα τῷ κάλλει τοῦ
 στεφάνου καὶ ἐπὶ δεῖπνον καλέσαι τὸν Ἄμασιν καὶ μετὰ ταῦτα
 τῶν φίλων ἕνα αὐτὸν ἔχοντα ἐκπέμψαι ποτὲ καὶ στρατηγόν,
 Αἰγυπτίων αὐτῷ πολεμούντων· ὑφ’ ὧν διὰ τὸ τοῦ Πατάρμιδος
 μῖσος ἀποφανθῆναι βασιλέα.

ΣΥΝΘΗΜΑΤΙΑΙΟΙ στέφανοι, ἠργολαβημένοι καὶ ἐκδόσιμοι.
 Ἀριστοφάνης ἐν Θεσμοφοριαζούσαις ( 458 )· 
 πλέξαι στεφάνους συνθηματιαίους εἴκοσιν. 
 ΧΟΡΩΝΟΝ. Ἀπίων ἐν τῷ περὶ τῆς Ῥωμαικῆς Διαλέκτου
 φησὶν τὸν στέφανον πάλαι χορωνὸν καλούμενον ἀπὸ τοῦ τοὺς
 χορευτὰς ἐν τοῖς θεάτροις αὐτῷ χρῆσθαι, αὐτούς τε
 περικειμένους καὶ ἐπὶ τὸν στέφανον ἀγωνιζομένους, καθὼς ἐν
 τοῖς Σιμωνίδου Ἐπιγράμμασιν ἰδεῖν ἔστιν οὕτως καλουμένου
 ( fr. 174 B4 )· 
 
 Φοῖβον, ὃς ἁγεῖται τοῖσ Τυνδαρίδῃσιν
 ἀοιδᾶς, 
 ἁμέτεροι τέττιγες ἐπεστέψαντο χορωνῷ. 
 ΑΚΙΝΙΝΟΙ. στέφανοί τινες καλοῦνται οὕτως οἱ ἐκ 
 τῆς ἀκίνου τοῦ φυτοῦ πλεκόμενοι, ὥς φησιν Ἄνδρων ὁ
 ἱατρός. παρέθετο δ’ αὐτοῦ τὴν λέξιν Παρθένιος ὁ τοῦ
 Διονυσίου ἐν τῷ πρώτῳ τῶν παρὰ τοῖς ἱστορικοῖς Λέξεων
 ( Mein. anal. Al. 293 ).

στεφανωματικὰ δὲ ἄνθη καταλέγει Θεόφραστος τάδε ( h.
 pl. 6, 6, 11 )· ‘ἴον, Διὸς ἄνθος, ἴφυον, φλόγα,
 ἡμεροκαλλές. πρῶτόν τε τῶν ἀνθέων ἐκφαίνεσθαί φησιν
 ( ib. c. 8, 1 ) τὸ λευκόιον, ἅμα δὲ αὐτῷ καὶ
 τὸ φλόγινον καλούμενον τὸ ἄγριον, ἔπειτα νάρκισσον καὶ
 λείριον καὶ τῶν ἀγρίων ἀνεμώνης γένος τὸ καλούμενον ὄρειον
 καὶ τὸ τοῦ βολβοῦ κώδυον. συμπλέκουσι γὰρ καὶ τοῦτ’ ἔνιοι
 εἰς τοὺς στεφάνους. ἐπὶ τούτοις ἥ τε οἰνάνθη καὶ τὸ μέλαν
 ἴον καὶ τῶν ἀγρίων ὅ τε ἑλίχρυσος καὶ τῆς ἀνεμώνης ἡ
 λειμωνία καλουμένη καὶ ξίφιον καὶ ὑάκινθος. τὸ δὲ ῥόδον
 ὑστερεῖ τούτων καὶ τελευταῖον μὲν φαίνεται, πρῶτον δὲ
 παύεται. τὰ δὲ θερινὰ μᾶλλον, ἥ τε λυχνὶς καὶ τὸ Διὸς ἄνθος
 καὶ τὸ κρίνον καὶ τὸ ἴφυον καὶ ἀμάρακος ὁ 
 Φρύγιος, ἔτι δὲ ὁ πόθος καλούμενος.’ ἐν δὲ τῷ θʹ 
 ὁ αὐτὸς Θεόφραστός φησιν ( c. 19, 3 )· ‘ἐάν τις
 τοῦ ΕΛΙΧΡΥΣΟΥ τῷ ἄνθει στεφανῶται,
 εὔκλειαν ἴσχει μύρῳ ῥαίνων.’ μνημονεύει αὐτοῦ Ἀλκμὰν ἐν
 τούτοις ( fr. 16 B4 )· 
 καὶ τὶν εὔχομαι φέροισα 
 τόνδ’ ἑλιχρύσω πυλεῶνα 
 κἠράτω κυπαίρω. 
 καὶ Ἴβυκος ( fr. 6 )· 
 μύρτα τε καὶ ἴα καὶ ἑλίχρυσος, 
 μᾶλά τε καὶ ῥόδα καὶ τέρεινα δάφνα. 
 Κρατῖνος δὲ ἐν Μαλθακοῖς φησιν ( I 43
 K )· 
 ἑρπύλλῳ, κρόκοις, ὑακίνθοις, ἑλιχρύσου κλάδοις. 
 ἐστὶ δὲ τὸ ἄνθος ὅμοιον λωτῷ. Θεμισταγόρας δ’ ὁ
 Ἐφέσιος ἐν τῇ ἐπιγραφομένῃ Χρυσέῃ Βύβλῳ ἀπὸ τῆς πρώτης
 δρεψαμένης νύμφης Ἑλιχρύσης ὄνομα τὸ ἄνθος ὀνομασθῆναι. τὰ
 δὲ κρίνα φησὶν ὁ Θεόφραστος ( h. pl. 6, 6, 3 )
 εἶναι καὶ πορφυρανθῆ. 
 Φιλῖνος δὲ τὸ ΚΡΙΝΟΝ ὑφ’ ὧν μὲν λείριον, ὑφ᾽ 
 ὧν δὲ ἴον καλεῖσθαι. Κορίνθιοι δ’ αὐτὸ ἀμβροσίαν
 καλοῦσιν, ὥς φησι Νίκανδρος ἐν Γλώσσαις ( fr. 126
 Schn ). 
 Διοκλῆς δ’ ἐν τῷ περὶ Θανασίμων Φαρμάκων 
 ‘ΑΜΑΡΑΚΟΝ, φησίν, ὃν σάμψουχόν τινες
 καλοῦσιν.’

ΚΟΣΜΟΣΑΝΔΑΛΩΝ δὲ μνημονεύει Κρατῖνος ἐν Μαλθακοῖς διὰ
 τούτων ( I 43 K )· 
 κεφαλὴν ἀνθέμοις ἐρέπτομαι, 
 λειρίοις, ῥόδοις, κρίνεσιν, κοσμοσανδάλοις. 
 Κλέαρχος δ’ ἐν βʹ Βίων ( FHG II
 303 ) ‘ὅρα, φησίν, τοὺς τὸ κοσμοσάνδαλον
 ἀνείροντας Λακεδαιμονίους, οἳ τὸν παλαιότατον τῆς πολιτικῆς
 κόσμον συμπατήσαντες ἐξετραχηλίσθησαν.
 διόπερ καλῶς περὶ αὐτῶν εἴρηκεν ὁ κωμῳδιοποιὸς Ἀντιφάνης ἐν
 Κιθαριστῇ ( II 57 K )· 
 οὐκ ἐφύσων οἱ Λάκωνες ὡς ἀπόρθητοί ποτε; 
 νῦν δ’ ὁμηρεύουσ’ ἔχοντες πορφυροῦς κεκρυφάλους;’ 
 Ἱκέσιος δ’ ἐν δευτέρῳ περὶ Ὕλης τὸ ΛΕΥΚΟΙΟΝ φησι
 μεσότητά τινα ἔχειν ἐν τῷ στύφειν, πολὺ δ’ ἀρίστην εὐωδίαν
 καὶ δυναμένην τέρπειν, ἀλλὰ πρὸς ὀλίγιστον. ‘τὸ δὲ μέλαν,
 φησί, τὴν μὲν αὐτὴν θεωρίαν ἔχει, εὐῶδες δ’ ἐστὶ πολὺ
 μᾶλλον.’ Ἀπολλόδωρος δὲ ἐν τῷ περὶ Θηρίων ( fr. 10
 Schn. Nic. p. 195 ) φησί· ‘χαμαίπιτυν, οἳ δὲ
 ὁλόκυρον, οἱ δὲ Ἀθήνησιν ἰωνιάν, οἱ δὲ κατ’ Εὔβοιαν
 σιδηρῖτιν.’ Νίκανδρος δ’ ἐν δευτέρῳ Γεωργικῶν — τὰ δὲ ἔπη
 ὀλίγον ὕστερον ( p. 683a ) παραθήσομαι, ὅταν
 περὶ πάντων τῶν στεφανωματικῶν ἀνθῶν διεξέρχωμαι — τὸ ἴον,
 φησίν, Ἰωνιάδες τινὲς νύμφαι Ἴωνι ἐχαρίσαντο πρώτῳ. τὸν δὲ
 ΝΑΡΚΙΣΣΟΝ ἐν τῷ Ϛʹ περὶ Φυτῶν Ἱστορίας ( c.
 6, 9 ) ὁ Θεόφραστος καλεῖσθαί φησι καὶ λείριον.
 εἶθ’ ὑποβὰς ὡς διαλλάσσοντα τίθησιν νάρκισσον καὶ λείριον.
 Εὔμαχος δ’ ὁ Κορκυραῖος ἐν Ῥιζοτομικῷ καὶ ἀκακαλλίδα φησὶ
 καλεῖσθαι τὸν νάρκισσον καὶ κρόταλον. τοῦ δὲ ἡμεροκαλλοῦς
 καλουμένου ἄνθους, ὃ τὴν μὲν νύκτα μαραίνεται, ἅμα δὲ τῷ
 ἡλίῳ ἀνατέλλοντι θάλλει, μνημονεύει Κρατῖνος ἐν Μαλθακοῖς
 λέγων οὕτως ( I 43 )· 
 ἡμεροκαλλεῖ τε τῷ φιλουμένῳ. 
 τῆς δ’ ΕΡΠΥΛΛΟΥ, φησὶ Θεόφραστος ( h. pl. 6,
 7, 2 ), τὴν ἄγριον κομίζοντες ἐκ τῶν ὀρῶν
 φυτεύουσιν ἐν Σικυῶνι καὶ Ἀθήνησιν ἐκ τοῦ Ὑμηττοῦ. παρ᾽
 ἄλλοις δὲ ὅλα ὄρη πλήρη ἐστὶ
 τοῦ ἄνθους, καθάπερ ἐν Θρᾴκῃ.’ Φιλῖνος δέ φησιν αὐτὴν
 ζυγίδα καλεῖσθαι. περὶ δὲ τῆς ΛΥΧΝΙΔΟΣ λέγων Ἀμερίας ὁ
 Μακεδὼν ἐν τῷ Ῥιζοτομικῷ φησιν ἀναφῦναι αὐτὴν ἐκ τῶν
 Ἀφροδίτης λουτρῶν, ὅτε Ἡφαίστῳ συγκοιμηθεῖσα ἡ Ἀφροδίτη
 ἐλούσατο. εἶναι δ’ ἀρίστην ἐν Κύπρῳ καὶ Λήμνῳ, ἔτι δὲ
 Στρογγύλῃ καὶ Ἔρυκι καὶ Κυθήροις. ἡ δ’ ΙΡΙΣ, φησὶ
 Θεόφραστος, ἀνθεῖ τοῦ θέρους ( h. pl. 6, 8, 3 )
 μόνη τε ( ib. 9, 7, 3 ) τῶν Εὐρωπαίων ἀνθέων
 εὔοσμος ἐστίν. ἀρίστη δ’ ἐστὶν ἐν Ἰλλυριοῖς τοῖς
 ἀνῳκισμένοις τῆς θαλάσσης. Φιλῖνος δέ φησι τὰ ἄνθη τῆς
 ἴριδος λέγεσθαι λύκους διὰ τὸ ἐμφερῆ εἶναι λύκου χείλεσι.
 Νικόλαος δ’ ὁ Δαμασκηνὸς ἐν τῇ ὀγδόῃ τῶν Ἱστοριῶν πρὸς ταῖς
 ἑκατὸν ( FHG III 416 ) περὶ τὰς Ἄλπεις λίμνην
 τινά φησιν εἶναι πολλῶν σταδίων οὖσαν, ἧς περὶ τὸν κύκλον
 πεφυκέναι δι’ ἔτους ἄνθη ἥδιστα καὶ εὐχρούστατα, ὅμοια ταῖς
 καλουμέναις ΚΑΛΧΑΙΣ. τῶν δὲ καλχῶν μέμνηται καὶ Ἀλκμὰν ἐν
 τούτοις ( fr. 39 )· 
 χρύσιον ὅρμον ἔχων ῥαδινᾶν πετάλοισι καλχᾶν. — 
 μνημονεύει αὐτῶν καὶ Ἐπίχαρμος ἐν Ἀγρωστίνῳ
 ( p. 219 L ).

‘τῶν δὲ ΡΟΔΩΝ, φησὶ Θεόφραστος ἐν τῷ 
 ἕκτῳ ( h. pl. 6, 6, 4 ), πολλαί εἰσι
 διαφοραί. τὰ μὲν γὰρ πλεῖστα αὐτῶν εἰσὶν 
 πεντάφυλλα, τὰ δὲ δωδεκάφυλλα, ἔνια δ’ ἐστὶ καὶ
 ἑκατοντάφυλλα περὶ Φιλίππους. λαμβάνοντες γὰρ ἐκ τοῦ
 Παγγαίου φυτεύουσιν· ἐκεῖ γὰρ γίγνεται
 πολλά. μικρὰ δὲ σφόδρα τὰ ἐντὸς φύλλα· ἡ γὰρ ἔκφυσις αὐτῶν
 οὕτως ἐστὶν ὥστ’ εἶναι τὰ μὲν ἐντός, τὰ δὲ ἐκτός· οὐκ
 εὔοσμα δὲ οὐδὲ μεγάλα τοῖς μεγέθεσιν. τὰ δὲ πεντάφυλλα
 εὐώδη μᾶλλον ὧν τραχὺ τὸ κάτω. εὐοσμότατα δὲ τὰ ἐν Κυρήνῃ,
 διὸ καὶ τὸ μύρον ἥδιστον. καὶ τῶν ἴων δὲ καὶ τῶν ἄλλων
 ἀνθέων ἄκρατοι μάλιστα καὶ θεῖαι αἱ ὀσμαί· διαφερόντως δὲ ἡ
 τοῦ κρόκου.’ Τιμαχίδας δὲ ἐν τοῖς Δείπνοις τὸ ῥόδον φησὶ
 τοὺς Ἀρκάδας καλεῖν εὔομφον ἀντὶ τοῦ εὔοσμον. Ἀπολλόδωρος
 δ’ ἐν δʹ Παρθικῶν ( fr. 8 Behr )
 ἄνθος τι ἀναγράφει καλούμενον ΦΙΛΑΔΕΛΦΟΝ κατὰ τὴν Παρθικὴν
 χώραν, περὶ οὗ τάδε φησίν· ‘καὶ μυρσίνης γένη ποικίλα μῖλάξ
 τε καὶ τὸ καλούμενον φιλάδελφον, ὃ τὴν ἐπωνυμίαν ἔλαβε τῇ
 φύσει πρόσφορον. ἐπειδὰν γὰρ ἐκ διαστήματος αὐτομάτως
 κράδαι συμπέσωσι, ἐμψύχων περιπλοκὴν ἐν τῷ ..... μένουσιν
 ἡνωμέναι καὶ καθάπερ ἀπὸ ῥίζης μιᾶς
 καὶ τὸ λοιπὸν ἀνατρέχουσιν καὶ ζωοφυτοῦσιν·
 διὸ καὶ τοῖς ἡμέροις φυλακὴν ἀπ’ αὐτῶν κατασκευάζουσιν.
 ἀφαιροῦντες γὰρ τῶν ῥάβδων τὰς λεπτοτάτας καὶ διαπλέξαντες
 τε δικτύου τρόπῳ φυτεύουσιν κύκλῳ τῶν
 κηπευμάτων· καὶ ταῦτα συμπλεκόμενα περιβόλου παρέχεται
 δυσπάροδον ἀσφάλειαν.’

ἀνθῶν δὲ στεφανωτικῶν μέμνηται ὁ μὲν τὰ Κύπρια Ἔπη
 πεποιηκὼς Ἡγησίας ἢ Στασῖνος· Δημοδάμας γὰρ ὁ Ἁλικαρνασσεὺς
 ἢ Μιλήσιος ἐν τῷ περὶ Ἁλικαρνασσοῦ ( FHG II
 444 ) Κυπρία Ἁλικαρνασσέως δ᾽ 
 αὐτὰ εἶναί φησι ποιήματα· λέγει δ’ οὖν
 ὅστις ἐστὶν ὁ ποιήσας αὐτὰ ἐν τῷ αʹ οὑτωσί
 ( fr. 3 Ki )· 
 εἵματα μὲν χροὶ ἕστο τά οἱ Χάριτές τε καὶ Ὧραι 
 ποίησαν καὶ ἔβαψαν ἐν ἄνθεσιν εἰαρινοῖσιν, 
 οἷα φοροῦσ’ ὧραι, ἔν τε κρόκῳ ἔν θ’ ὑακίνθῳ 
 ἔν τε ἴῳ θαλέθοντι ῥόδου τ’ ἐνὶ ἄνθει καλῷ, 
 ἡδέι νεκταρέῳ, ἔν τ’ ἀμβροσίαις καλύκεσσιν 
 ἄνθεσι ναρκίσσου καλλιρρόου δ’ οια Ἀφροδίτη 
 ὥραις παντοίαις τεθυωμένα εἵματα ἕστο. 
 οὗτος ὁ ποιητὴς καὶ τὴν τῶν στεφάνων χρῆσιν εἰδὼς
 φαίνεται δι’ ὧν λέγει ( fr. 4 )· 
 ἣ δὲ σὺν ἀμφιπόλοισι φιλομειδὴς Ἀφροδίτη .... 
 πλεξάμεναι στεφάνους εὐώδεας ἄνθεα γαίης 
 ἂν κεφαλαῖσιν ἔθεντο θεαὶ λιπαροκρήδεμνοι, 
 Νύμφαι καὶ Χάριτες, ἅμα δὲ χρυσῆ Ἀφροδίτη, 
 καλὸν ἀείδουσαι κατ’ ὄρος πολυπιδάκου Ἴδης.

Νίκανδρος δ’ ἐν δευτέρῳ Γεωργικῶν καταλέγων καὶ αὐτὸς
 στεφανωτικὰ ἄνθη καὶ περὶ Ἰωνιάδων Νυμφῶν καὶ περὶ ῥόδων
 τάδε λέγει ( fr. 74 Schn )· 
 ἀλλὰ τὰ μὲν σπείροις τε καὶ ὡς ὡραῖα φυτεύοις, 
 ἄνθε’ Ἰαονίηθε· γένη γε μὲν ἰάσι δισσά, 
 ὠχρόν τε χρυσῷ τε φυὴν εἰς ὦπα προσεικές, 
 ἅσσα τ’ Ἰωνιάδες Νύμφαι στέφος ἁγνὸν Ἴωνι 
 Πισαίοις ποθέσασαι ἐνὶ κλήροισιν ὄρεξαν. 
 
 ἤνυσε γὰρ χλούνηνδε μετεσσύμενος σκυλάκεσσιν,
 Ἀλφειῷ καὶ λύθρον ἑῶν ἐπλύνατο γυίων, ἑσπέριος Νύμφαισιν
 Ἰαονίδεσσι νυχεύσων. αὐτὰρ ἀκανθοβόλοιο ῥόδου κατατέμνεο
 βλάστας τάφροις τ’ ἐμπήξειας, ὅσον διπάλαιστα τελέσκων.
 πρῶτα μὲν Ὠδονίηθε Μίδης ἅπερ Ἀσίδος ἀρχὴν λείπων ἐν
 κλήροισιν ἀνέτρεφεν Ἠμαθίοισιν, αἰὲν ἐς ἑξήκοντα πέριξ
 κομόωντα πετήλοις· δεύτερα Νισαίης Μεγαρηίδος, οὐδὲ Φάσηλις
 οὐδ’ αὐτὴ Λεύκοφρυν ἀγασσαμένη ἐπιμεμφής, Ληθαίου Μάγνητος
 ἐφ’ ὕδασιν εὐθαλέουσα. κισσοῦ δ’ ἄλλοτε κλῶνας ἐυρρίζου
 καπέτοισιν, πολλάκι δὲ στέφος αὐτὸ κορυμβηλοῖο φυτεύσαις
 θράσκιον ἢ ἀργωπὸν ἠὲ κλαδέεσσι πλανήτην·
 βλαστοδρεπιδεχυτοιο καὶ εἰς μίαν ὄρσεο κόρσην, σπεῖραν ὑπὸ
 σπυρίδεσσι νεοπλέκτοισι καθάπτων, ὄφρα δύο κροκόωντες
 ἐπιζυγέοντε κορύμβοι μέσφα συνωρίζωσιν ὑπερφιάλοιο μετώπου,
 χλωροῖς ἀμφοτέρωθεν ἐπηρεφέες πετάλοισιν. σπέρματι μὴν
 κάλυκες κεφαλήγονοι ἀντελέουσιν, ἀργήεις πετάλοισι, κρόκῳ
 μέσα χροιισθεῖσαι· ἃ κρίνα, λείρια δ’ ἄλλοι ἐπιφθέγγονται
 ἀοιδῶν, οἳ δὲ καὶ ἀμβροσίην, πολέες δέ τε χάρμ’ Ἀφροδίτης·
 ἤρισε γὰρ χροιῇ. τὸ δέ που ἐπὶ
 μέσσον ὄνειδος ὅπλον βρωμήταο διεκτέλλον πεφάτισται. ἶρις
 δ’ ἐν ῥίζῃσιν ἀγαλλίας ἥ θ’ ὑακίνθῳ αἰαστῇ προσέοικε,
 χελιδονίοισι δὲ τέλλει ἄνθεσιν ἰσοδρομεῦσα, χελιδόσιν, αἵ
 τ’ ἀνὰ κόλπῳ φυλλάδα νηλείην ἐκχεύετον, ἀρτίγονοι δὲ
 εἴδοντ’ ἠμύουσαι αἰεὶ κάλυκες στομίοισιν. σὺν καὶ ἅπερ τ᾽
 ὀξεῖα χροιῇ λυχνὶς οὐδὲ θρυαλλίς, οὐδὲ μὲν ἀνθεμίδων κενεὴ
 γηρύσεται ἀκμή, οὐδὲ βοάνθεμα κεῖνα τά τ’ αἰπύτατον κάρη
 ὑψοῖ, φλόξ τε θεοῦ αὐγῇσιν ἀνερχομένῃς ἰσάουσα. ἕρπυλλον δὲ
 φριαλευσοτεν βώλοισι φυτεύσεις, ὄφρα κλάδοις μακροῖσιν
 ἐφερπύζων διάηται ἠὲ κατακρεμάησιν ἐφιμείρων ποτὰ Νυμφέων.
 καὶ δ’ αὐτῆς μήκωνος ἄπο πλαταγώνια βάλλοις, ἄβρωτον
 κώδειαν ὄφρα κνώπεσσι φυλάξῃ· φυλλάσιν ἦ γὰρ πάντα
 διοιγομέναισιν ἐφίζει ἑρπετά, τὴν δὲ δρόσοισιν ἐισκομένην
 βοτέονται κώδειαν, καρποῖο μελιχροτέρου πλήθουσαν. θρίων δ᾽
 οἰχομένων ῥέα μὲν φλόγες, ἄλλοτε ῥιπαὶ πῆξαν σάρκα τυπῇσι·
 τὰ δ’ οὐ βάσιν ἐστήριξαν, θρῖα δ’ οὐ λέγει τὰ τῆς
 συκῆς, ἀλλὰ τὰ τῆς μήκωνος 
 
 
 οὔτε τι παι βρώμην ποτιδεγμένα· πολλάκι δ’ ἴχνη 
 στιφροῖς ὠλίσθηναν ἐνιχρίμψαντε καρείοις· 
 ἁδρύνει δὲ βλάστα βαθεῖ’ ἐν τεύχεϊ κόπρος, 
 σαμψύχου λιβάνου τε νέας κλάδας ἠδ’ ὅσα κῆποι 
 ἀνδράσιν ἐργοπόνοις στεφάνους ἔπι πορσαίνουσιν. 
 ἦ γὰρ καὶ λεπταὶ πτερίδες καὶ παιδὸς ἔρωτες 
 λεύκῃ ἰσαιόμενοι, ἐν καὶ κρόκος εἴαρι μύων 
 κύπρος τ’ ὀσμηρόν τε σισύμβριον ὅσσα τε κοίλοις 
 ἄσπορα ναιομένοισι τόποις ἀνεθρέψατο λειμὼν 
 κάλλεα, βουφθαλμόν τε καὶ εὐειδὲς Διὸς ἄνθος, 
 χάλκας, σὺν δ’ ὑάκινθον ἰωνιάδας τε χαμηλὰς 
 ὀρφνοτέρας, ἃς στύξε μετ’ ἄνθεσι Περσεφόνεια. 
 σὺν δὲ καὶ ὑψῆέν τε πανόσμεον ὅσσα τε τύμβοι 
 φάσγανα παρθενικαῖς νεοδουπέσιν ἀμφιχέονται, 
 αὐταί τ’ ἠιθέας ἀνεμωνίδες ἀστράπτουσαι 
 τηλόθεν ὀξυτέρῃσιν ἐφελκόμεναι χροιῇσιν. 
 (ἐν ἐνίοις δὲ γράφεται ‘ἐφελκόμεναι φιλοχροιαῖς.ʼ)
 
 πᾶς δέ τις ἢ ἑλένειον ἢ ἀστέρα φωτίζοντα 
 δρέψας εἰνοδίοισι θεῶν παρακάββαλε σηκοῖς 
 ἢ αὐτοῖς βρετάεσσιν, ὅτε πρώτιστον ἴδωνται· 
 πολλάκι θελμια καλά, τοτὲ χρυσανθὲς ἀμέργων 
 λείριά τε στήλαισιν ἐπιφθίνοντα καμόντων 
 
 καὶ γεραὸν πώγωνα καὶ ἐντραπέας κυκλαμίνους 
 σαύρην θ᾽, ἣ χθονίου πέφαται στέφος Ἡγεσιλάου.

ἐκ τούτων τῶν ἐπῶν δῆλον γίνεται ὅτι ἕτερόν ἐστιν τὸ
 χελιδόνιον τῆς ἀνεμώνης· τινὲς γὰρ ταὐτὸ εἶναί φασι.
 Θεόφραστος δέ φησι ( h. pl. 7, 15, 1 )· ‘τὰς δ᾽
 ἀνθήσεις λαμβάνειν δεῖ συνακολουθοῦντα τοῖς ἄστροις τὸ
 ἡλιοτρόπιον καλούμενον καὶ τὸ χελιδόνιον· καὶ γὰρ τοῦτο ἅμα
 τῇ χελιδόνι ἀνθεῖ.’ καὶ ἀμβροσίαν δὲ ἄνθος τι ἀναγράφει ὁ
 Καρύστιος ἐν Ἱστορικοῖς Ὑπομνήμασι λέγων οὕτως ( FHG
 IV 357 )· ‘Νίκανδρός φησιν ( fr. 127
 Schn ) ἐξ ἀνδριάντος τῆς κεφαλῆς Ἀλεξάνδρου τὴν
 καλουμένην ἀμβροσίαν φύεσθαι ἐν Κῷ.’ προείρηται δ’ ἄνω
 ( p. 681b ) περὶ αὐτῆς ὅτι τὸ κρίνον οὕτω
 λέγουσι. Τιμαχίδας δ’ ἐν τετάρτῳ Δείπνου καὶ θήσειόν τι
 ἀναγράφει καλούμενον ἄνθος· 
 θήσειόν θ’ ἁπαλὸν μήλῳ ἐναλίγκιον ἄνθος, 
 Λευκερέης ἱερὸν περικαλλέος, ὅ ῥα μάλιστα 
 φίλατο. 
 ἀπὸ τούτου δέ φησι τοῦ ἄνθους καὶ τὸν τῆς Ἀριάδνης
 καλούμενον στέφανον πεπλέχθαι. καὶ ὁ Φερεκράτης δὲ ἢ ὁ
 πεποιηκὼς τὸ δρᾶμα τοὺς Πέρσας μνημονεύων καὶ αὐτὸς ἀνθῶν
 τινων στεφανωτικῶν φησιν ( I 183 K )· 
 ὦ μαλάχας μὲν ἐξερῶν, ἀναπνέων δ’ ὑάκινθον, 
 καὶ μελιλώτινον λαλῶν καὶ ῥόδα προσσεσηρώς· 
 ὦ φιλῶν μὲν ἀμάρακον, προσκυνῶν δὲ σέλινα, 
 γελῶν δ’ ἱπποσέλινα καὶ κοσμοσάνδαλα βαίνων, 
 ἔγχει κἀπιβόα τρίτον παιῶν᾽, ὡς νόμος ἐστίν. 
 
 ὁ δὲ πεποιηκὼς τοὺς εἰς αὐτὸν ἀναφερομένους
 Μεταλλεῖς φησιν ( ib. 177 )· 
 ὑπ’ ἀναδενδράδων ἁπαλὰς ἀσπαλάθους πατοῦντες 
 ἐν λειμῶνι λωτοφόρῳ κύπειρόν τε δροσώδη 
 κἀνθρύσκου μαλακῶν τ’ ἴων λείμακα καὶ τριφύλλου. 
 ἐν τούτοις ζητῶ τί τὸ τρίφυλλον. καὶ γὰρ εἰς
 Δημαρέτην ἀναφέρεταί τι ποιημάτιον ὃ ἐπιγράφεται Τρίφυλλον.
 κἀν τοῖς ἐπιγραφομένοις δὲ Ἀγαθοῖς ὁ Φερεκράτης ἢ Στράττις
 φησίν ( ib. 145 )· 
 λουσάμενοι δὲ πρὸ λαμπρᾶς 
 ἡμέρας ἐν τοῖς στεφανώμασιν, οἳ δ’ ἐν τῷ μύρῳ 
 λαλεῖτε περὶ σισυμβρίων κοσμοσανδάλων τε. 
 καὶ Κρατῖνος ἐν Μαλθακοῖς ( ib. 43 )·
 
 παντοίοις γε μὴν κεφαλὴν ἀνθέμοις ἐρέπτομαι, 
 λειρίοις ῥόδοις κρίνεσιν κοσμοσανδάλοις ἴοις 
 καὶ σισυμβρίοις ἀνεμωνῶν κάλυξί τ’ ἠριναῖς 
 ἑρπύλλῳ κρόκοις ὑακίνθοις ἑλειχρύσου κλάδοις 
 οἰνάνθῃσιν ἡμεροκαλλεῖ τε τῷ φιλουμένῳ, 
 ἀνθρύσκ ου ........ ναρκ ίσσου φόβῃ 
 τῷ τ’ ἀειφρούρῳ μελιλώτῳ κάρα πυκάζομαι· 
 καὶ .. κύτισος αὐτόματος παρὰ Μέδοντος ἔρχεται.

ἡ δὲ τῶν στεφάνων καὶ μύρων πρότερον εἴσοδος εἰς τὰ
 συμπόσια ἡγεῖτο τῆς δευτέρας τραπέζης, ὡς παρίστησι
 Νικόστρατος ἐν Ψευδοστιγματίᾳ διὰ τούτων ( II 227
 K )· 
 καὶ σὺ μὲν 
 τὴν δευτέραν τράπεζαν εὐτρεπῆ ποίει, 
 
 κόσμησον αὐτὴν παντοδαποῖς τραγήμασιν, 
 μύρον, στεφάνους, λιβανωτόν, αὐλητρίδα λαβέ. 
 Φιλόξενος δ’ ὁ διθυραμβοποιὸς ἐν τῷ ἐπιγραφομένῳ
 Δείπνῳ ἀρχὴν ποιεῖται τὸν στέφανον τῆς εὐωχίας οὑτωσὶ λέγων
 ( fr. 1 B )· 
 κατὰ χειρὸς δ᾽ 
 ἤλυθ’ ὕδωρ· ἁπαλὸς παιδίσκος ἐν ἀργυρέᾳ φέρων 
 προχόῳ ἐπέχευεν. 
 εἶτ’ ἔφερεν στέφανον λεπτᾶς ἀπὸ μυρτίδος εὐγνήτων 
 κλαδέων δισύναπτον. 
 Εὔβουλος Τιτθαῖς ( II 204 K )· 
 ὡς γὰρ εἰσῆλθε τὰ γερόντια τότ’ εἰς δόμους, 
 εὐθὺς ἀνεκλίνετο· παρῆν στέφανος ἐν τάχει, 
 ᾔρετο τράπεζα, παρέκειθ’ ἅμα τετριμμένη 
 μᾶζα χαριτοβλέφαρος. 
 τοῦτο δ’ ἦν ἔθος καὶ παρ’ Αἰγυπτίοις, ὡς
 Νικόστρατός φησιν ἐν Τοκιστῇ. Αἰγύπτιον γὰρ ὑποστησάμενος
 τὸν τοκιστήν φησιν ( ib. 226 )· 
 καταλαμβάνομεν τὸν πορνοβοσκὸν καὶ δύο 
 ἑτέρους κατὰ χειρὸς ἀρτίως εἰληφότας 
 καὶ στέφανον. εἶεν· καλὸς ὁ καιρός, Χαιρεφῶν. 
 σὺ δὲ γαστρίζου, Κύνουλκε· καὶ μετὰ ταῦτα ἡμῖν
 εἰπὲ διὰ τί Κρατῖνος εἴρηκε ( Litt. c ) τὸν
 μελίλωτον ‘τῷ τ’ ἀειφρούρῳ μελιλώτῳ.’ ἐπεὶ δέ σε ὁρῶ
 ἔξοινον ἤδη γεγενημένον — οὕτως δ’ εἴρηκε τὸν μεθύσην
 Ἄλεξις ἐν Εἰσοικιζομένῳ ( II 318 K ) — παύσομαί
 σε ἐρεσχηλῶν καὶ τοῖς παισὶ
 παρακελεύομαι κατὰ τὸν Σοφοκλέα, ὃς ἐν Συνδείπνοις φησί
 ( fr. 138 N )· 
 φορεῖτε, μασσέτω τις, ἐγχείτω βαθὺν 
 κρατῆρ᾽· ὅδ’ ἁνὴρ οὐ πρὶν ἂν φάγῃ καλῶς 
 ὅμοια καὶ βοῦς ἐργάτης ἐργάζεται. 
 καὶ κατὰ τὸν Φλιάσιον δὲ Ἀριστίαν· καὶ γὰρ οὗτος
 ἐν ταῖς ἐπιγραφομέναις Κηρσὶν ἔφη ( fr. 3 N )·
 
 σύνδειπνος ἢ ᾽πίκωμος ἢ μαζαγρέτας, 
 Ἅιδου τραπεζεύς, ἀκρατέα νηδὺν ἔχων. 
 ἐπεὶ δὲ τοσούτων λεχθέντων μηδὲν ἀποκρίνεται,
 κελεύω αὐτὸν κατὰ τοὺς Ἀλέξιδος Διδύμους ΧΥΔΑΙΟΙΣ
 στεφανωθέντα στεφάνοις ἐξάγεσθαι τοῦ συμποσίου. τῶν δὲ
 χυδαίων στεφάνων μνημονεύων ὁ κωμῳδιοποιός φησιν ( II
 315 K )· 
 στεφάνων τε τούτων τῶν χύδην
 πεπλεγμένων. 
 κἀγὼ δ’ ἐπὶ τούτοις τοῦ λέγειν ἤδη παύσομαι τὸ
 τήμερον, παραχωρῶν τε τὸν περὶ τῶν μύρων λόγον τοῖς
 βουλομένοις διεξέρχεσθαι τῷ τε παιδὶ προστάττων ἐπὶ τῇ
 στεφανηφόρῳ ταύτῃ μου διαλέξει κατὰ τὸν Ἀντιφά νη 
 ( ib. 123 ) 
 στεφά νους ἐνεγκεῖν δεῦρο τῶν χρηστῶν
 δύο 
 καὶ δᾷδα χρηστὴν ἡμμένην χρηστῷ πυρί. 
 οὕτω γὰρ τὴν τῶν λόγων ἔξοδον ὥσπερ δράματος
 ποιήσομαι.’ καὶ μετ’ οὐ πολλὰς ἡμέρας ὥσπερ
 αὐτὸσ αὑτοῦ σιωπὴν καταμαντευσάμενος ἀπέθανεν
 εὐτυχῶς, οὐδένα καιρὸν νόσῳ παραδούς, πολλὰ δὲ λυπήσας ἡμᾶς
 τοὺς ἑταίρους.

περιενεγκόντων δὲ τῶν παίδων ἐν ἀλαβάστοις 
 καὶ ἄλλοις χρυσοῖς σκεύεσιν μύρα,
 νυστάζοντα τὸν Κύνουλκον θεασάμενός τις πολλῷ
 τῷ μύρῳ τὸ πρόσωπον ἐπέχρισεν. ὃ δὲ διεγερθεὶς καὶ μόλις
 ἑαυτὸν ἀναλαβὼν ‘τί τοῦτ᾽, εἶπεν, Ἡράκλεις; οὐ σπογγιᾷ τίς
 μου παρελθὼν τὸ πρόσωπον ἐκκαθαρίσει μεμολυσμένον
 μαγγανείαις πολλαῖς; ἢ οὐκ οἴδατε καὶ τὸν καλὸν Ξενοφῶντα
 ἐν τῷ Συμποσίῳ ποιοῦντα τὸν Σωκράτην τοιαυτὶ λέγοντα
 ( c. 2, 2 )· ‘νὴ Δί᾽, ὦ Καλλία, τελέως ἡμᾶς
 ἑστιᾷς· οὐ γὰρ μόνον δεῖπνον ἄμεμπτον παρέθηκας, ἀλλὰ καὶ
 ἀκροάματα καὶ θεάματα ἥδιστα παρέχεις. — τί οὖν εἰ καὶ
 μύρον ἐνέγκαι τις ἡμῖν, ἵνα καὶ εὐωδίᾳ ἑστιῴμεθα; —
 μηδαμῶς, ἔφη ὁ Σωκράτης· ὥσπερ γάρ τοι ἐσθὴς ἄλλη μὲν
 γυναικεία, ἄλλη δὲ ἀνδρεία κάλλη , οὕτω καὶ ὀσμὴ
 ἄλλη μὲν γυναικί, ἄλλη δὲ ἀνδρὶ πρέπει. καὶ γὰρ ἀνδρὸς μὲν
 δή που ἕνεκεν ἀνδρῶν οὐδεὶς μύρῳ χρίεται. αἵ γε μὴν
 γυναῖκες ἄλλως τε καὶ ἂν νύμφαι τύχωσιν οὖσαι, ὥσπερ ἡ
 Νικηράτου τε τούτου καὶ ἡ Κριτοβούλου, μύρου μέν τι καὶ
 προσδέονται· αὐταὶ γὰρ τούτου ὄζουσιν. ἐλαίου δὲ τοῦ ἐν
 γυμνασίοις ὀσμὴ καὶ παροῦσα ἡδίων ἢ μύρου γυναιξὶν
 ἡδίων καὶ ἀποῦσα ποθεινοτέρα. καὶ γὰρ δὴ μύρῳ
 μὲν ἀλειψάμενος δοῦλος καὶ ἐλεύθερος εὐθὺς ἅπας ὅμοιον
 ὄζει· αἱ δ’ ἀπὸ τῶν ἐλευθερίων μόχθων ὀσμαὶ ἐπιτηδευμάτων
 τε πρῶτον χρηστῶν καὶ χρόνου πολλοῦ
 δέονται, εἰ μέλλουσιν ἡδεῖαί τε καὶ ἐλευθέριαι ἔσεσθαι.’
 καὶ ὁ θαυμασιώτατος δὲ Χρύσιππος τὴν ὀνομασίαν φησὶ λαβεῖν
 τὰ μύρα ἀπὸ τοῦ μετὰ πολλοῦ μόρου καὶ πόνου ματαίου
 γίνεσθαι. Λακεδαιμόνιοί τε ἐξελαύνουσι τῆς Σπάρτης τοὺς τὰ
 μύρα κατασκευάζοντας ὡς διαφθείροντας τοὔλαιον· καὶ τοὺς τὰ
 ἔρια δὲ βάπτοντας ὡς ἀφανίζοντας τὴν λευκότητα τῶν ἐρίων.
 Σόλων τε ὁ σοφὸς διὰ τῶν Νόμων κεκώλυκε τοὺς ἄνδρας
 μυροπωλεῖν.

‘νῦν δὲ τῶν ἀνθρώπων οὐχ αἱ ὀσμαὶ μόνον, ὥς φησιν Κλέαρχος
 ἐν γʹ περὶ Βίων ( FHG II 304 ), ἀλλὰ
 καὶ αἱ χροιαὶ τρυφερὸν ἔχουσαί τι συνεκθηλύνουσι τοὺς
 μεταχειριζομένους. ὑμεῖς δὲ οἴεσθε τὴν ἁβρότητα χωρὶς
 ἀρετῆς ἔχειν τι τρυφερόν; καίτοι Σαπφώ, γυνὴ μὲν πρὸς
 ἀλήθειαν οὖσα καὶ ποιήτρια, ὅμως ᾐδέσθη τὸ καλὸν τῆς
 ἁβρότητος ἀφελεῖν λέγουσα ὧδε ( fr. 79 B4 )·
 
 ἐγὼ δὲ φίλημ’ ἁβροσύναν, 
 καί μοι τὸ λαμπρὸν ἔρος ἀελίω καὶ τὸ καλὸν
 λέλογχε, 
 φανερὸν ποιοῦσα πᾶσιν ὡς ἡ τοῦ ζῆν ἐπιθυμία τὸ
 λαμπρὸν καὶ τὸ καλὸν εἶχεν αὐτῇ· ταῦτα δ’ ἐστὶν οἰκεῖα τῆς
 ἀρετῆς. Παρράσιος δὲ ὁ ζωγράφος, καίπερ παρὰ μέλος ὑπὲρ τὴν
 ἑαυτοῦ τέχνην τρυφήσας καὶ τὸ λεγόμενον ἐλευθέριον ἐκ
 ῥαβδίων ἔκ τινων ποτηρίων ἑλκύσας, λόγῳ γοῦν
 ἀντελάβετο τῆς ἀρετῆς, ἐπιγραψάμενος τοῖς ἐν Λίνδῳ πᾶσιν
 αὑτοῦ ἔργοις ( fr. 1 B )· 
 ἁβροδίαιτος ἀνὴρ ἀρετήν τε σέβων τάδ’ ἔγραψεν 
 Παρράσιος. 
 
 ᾧ κομψός τις, ὡς ἐμοὶ δοκεῖ, ὑπεραλγήσας
 ῥυπαίνοντι τὸ τῆς ἀρετῆς ἁβρὸν καὶ καλόν, ἅτε φορτικῶς
 μετακαλεσαμένῳ εἰς τρυφὴν τὴν δοθεῖσαν ὑπὸ τῆς τύχης
 χορηγίαν, παρέγραψε τὸ ‘ῥαβδοδίαιτος ἀνήρ.’ ἀλλ’ ὅμως διὰ
 τὸ τὴν ἀρετὴν φῆσαι τιμᾶν ἀνεκτέον.’ ταῦτα μὲν ὁ Κλέαρχος.
 Σοφοκλῆς δ’ ὁ ποιητὴς ἐν Κρίσει τῷ δράματι ( fr. 334
 N ) τὴν μὲν Ἀφροδίτην Ἡδονήν τινα οὖσαν δαίμονα
 μύρῳ τε ἀλειφομένην παράγει καὶ κατοπτριζομένην, τὴν δὲ
 Ἀθηνᾶν Φρόνησιν οὖσαν καὶ Νοῦν, ἔτι δ’ Ἀρετὴν ἐλαίῳ
 χριομένην καὶ γυμναζομένην.’

τούτοις ἀπαντήσας ὁ Μασσούριος ἔφη· ‘ὦ δαιμόνιε ἀνδρῶν, οὐκ
 οἶδας ὅτι αἱ ἐν τῷ ἐγκεφάλῳ ἡμῶν αἰσθήσεις ὀδμαῖς ἡδείαις
 παρηγοροῦνται προσέτι τε θεραπεύονται, καθὰ καὶ Ἄλεξίς
 φησιν ἐν Πονήρᾳ οὕτως ( II 368 K )· 
 ὑγιείας μέρος 
 μέγιστον ὀσμὰς ἐγκεφάλῳ χρηστὰς ποιεῖν. 
 καὶ ὁ ἀνδρειότατος δέ, προσέτι δὲ καὶ πολεμικὸς
 ποιητὴς Ἀλκαῖος ἔφη ( fr. 36 B )· 
 κὰδ δὲ χευάτω μύρον ἁδὺ καττῶ 
 στήθεος ἄμμι. 
 καὶ ὁ σοφὸς δὲ Ἀνακρέων λέγει που ( fr.
 9 )· 
 τί μὴν πέτεαι 
 συρίγγων κοιλώτερα 
 στήθεα χρισάμενος μύρῳ; 
 τὰ στήθη παρακελευόμενος μυροῦν, ἐν οἷς ἐστιν ἡ
 καρδία, ὡς καὶ ταύτης δηλονότι παρηγορουμένης τοῖς εὐώδεσι. τοῦτο δ’ ἔπρασσον οὐ μόνον τῆς
 εὐωδίας ἀπὸ τοῦ στήθους κατὰ φύσιν ἀναφερομένης ἐπὶ τὴν
 ὄσφρηριν, ἀλλὰ καὶ διὰ τὸ νομίζειν ἐν τῇ καρδίᾳ τὴν ψυχὴν
 καθιδρῦσθαι, ὡς Πραξαγόρας καὶ Φυλότιμος οἱ ἰατροὶ
 παραδεδώκασιν. καὶ Ὅμηρος δέ φησιν· 
 Od. 20.17 
 
 στῆθος δὲ πλήξας κραδίην ἠνίπαπε μύθῳ. 
 
 καί· 
 Od. 20.13 
 
 κραδίη δέ οἱ ἔνδον ὑλάκτει. 
 
 καί· 
 Il. 7.216 
 
 Ἕκτορι δ’ αὐτῷ θυμὸς ἐνὶ στήθεσσι πάτασσε. 
 
 ὃ δὴ καὶ σημεῖον φέρουσι τοῦ τὸ κυριώτερον τῆς ψυχῆς
 ἐνταῦθα κεῖσθαι· κατὰ γὰρ τὰς ἐν τοῖς φόβοις γινομένας
 ἀγωνίας πάλλεσθαι τὴν καρδίαν ἐπιδηλότατα συμβαίνει. καὶ ὁ
 Ἀγαμέμνων δέ φησιν ὁ Ὁμηρικός · 
 Il. 10.93 
 
 αἰνῶς γὰρ Δαναῶν πέρι δείδια, οὐδέ μοι ἦτορ 
 ἔμπεδον, ἀλλ’ ἀλαλύκτημαι· κραδίη δέ μοι ἔξω 
 στηθέων ἐκθρώσκει, τρομέει δ’ ὕπο φαίδιμα
 γυῖα. 
 
 καὶ ὁ Σοφοκλῆς δὲ τὰς ἀπολελυμένας τοῦ φόβου
 πεποίηκε λεγούσας ( fr. 699 N )· 
 θυμῷ δ’ οὔ τις φαιδρὰ χορεύει 
 τάρβους θυγάτηρ. 
 Ἀναξανδρίδης δὲ τὸν ἀγωνιῶντα παράγει λέγοντα
 ( II 160 K )· 
 ὦ πονηρὰ καρδία, 
 ἐπιχαιρέκακον ὡς εἶ μόνον τοῦ σώματος· 
 ὀρχῇ γὰρ εὐθύς, ἄν μ᾽ ἴδῃς δεδοικότα. 
 Πλάτων δέ φησι ( Tim. p. 70c ) τὸν τῶν
 ὅλων δημιουργὸν καὶ τὴν τοῦ πλευμόνος αὐτῇ φύσιν
 περιθεῖναι, πρῶτον μὲν μαλακὴν καὶ
 ἄναιμον, εἶτα σήραγγας ἔχουσαν οἷον σπόγγου κατατετρημένας,
 ἵν’ ἐν τῇ τῶν δεινῶν προσδοκίᾳ πολλάκις ἁλλομένη τὸν παλμὸν
 εἰς ὑπεῖκον καὶ μαλακὸν ποιῆται. ἀλλὰ μὴν καὶ τοὺς
 στεφάνους τοὺς περικειμένους τῷ στήθει ὑποθυμιάδας οἱ
 ποιηταὶ κεκλήκασιν ἀπὸ τῆς τῶν ἀνθῶν ἀναθυμιάσεως, οὐκ ἀπὸ
 τοῦ τὴν ψυχὴν θυμὸν καλεῖσθαι, ὥς τινες ἀξιοῦσιν.

τῷ δὲ τοῦ μύρου ὀνόματι πρῶτος Ἀρχίλοχος κέχρηται λέγων
 ( fr. 31 B )· 
 οὐκ ἂν μύροισι γραῦς ἐοῦσ’ ἠλείφετο. 
 καὶ ἀλλαχοῦ δ’ ἔφη ( fr. 30 )· 
 ἐσμυρισμένας κόμας 
 καὶ στῆθος, ὡς ἂν καὶ γέρων ἠράσσατο. 
 μύρρα γὰρ ἡ σμύρνα παρ’ Αἰολεῦσιν, ἐπειδὴ τὰ πολλὰ
 τῶν μύρων διὰ σμύρνης ἐσκευάζετο καὶ ἥ γε στακτὴ καλουμένη
 διὰ μόνης ταύτης. ὁ δὲ Ὅμηρος τὴν μὲν χρῆσιν οἶδε τῶν
 μύρων, ἔλαιον δ’ αὐτὰ καλεῖ μετ’ ἐπιθέτου· 
 Il. 21.186 
 
 ῥοδόεντι δ’ ἔχριεν ἐλαίῳ. 
 
 καὶ ἀλλαχοῦ δὲ ( Il.
 14.172 ) λέγει τι τεθυωμένον. καὶ ἡ Ἀφροδίτη δὲ
 παρ’ αὐτῷ ( Il. 21.186 ) τὸν
 Ἕκτορος νεκρὸν ῥοδόεντι ἔχριεν ἐλαίῳ ἀμβροσίῳ. καὶ τοῦτο
 μὲν ἐξ ἀνθέων. περὶ δὲ τοῦ ἐκ τῶν ἀρωμάτων σκευαζομένου, ἃ
 δὴ θυώματα ἐκάλουν, ἐπὶ τῆς Ἥρας λέγει· 
 Il. 14.170 
 
 ἀμβροσίῃ μὲν πρῶτον ἀπὸ χροὸς ἱμερόεντος 
 λύματα πάντα κάθηρεν, ἀλείψατο δὲ χρόα λευκὸν 
 ἀμβροσίῳ ἑανῷ, τό ῥά οἱ τεθυωμένον ἦεν· 
 
 τοῦ καὶ κινυμένοιο Διὸς ποτὶ χαλκοβατὲς δῶ 
 ἔμπης ἐς γαῖάν τε καὶ οὐρανὸν ἵκετ’ ἀυτμή.

γίνεται δὲ μύρα κάλλιστα κατὰ τόπους, ὡς Ἀπολλώνιός φησιν ὁ
 Ἡροφίλειος ἐν τῷ περὶ Μύρων γράφων οὕτως· ‘ἶρις μὲν ἐν
 Ἤλιδι χρηστοτάτη καὶ ἐν Κυζίκῳ· ῥόδινον δὲ κράτιστον ἐν
 Φασήλιδι, καὶ τὸ ἐκ Νέας δὲ πόλεως καὶ Καπύης· κρόκινον δ᾽
 ἐν Σόλοις τῆς Κιλικίας καὶ ἐν Ῥόδῳ· νάρδινον δὲ τὸ ἐν
 Τάρσῳ· οἰνάνθη δὲ ἡ Κυπρία καὶ Ἀδραμυττηνή· ἀμαράκινον Κῷον
 καὶ μήλινον. κύπρινον δὲ προκέκριται τὸ ἐν Αἰγύπτῳ,
 δευτερεῦον δ’ ἐστὶ τὸ Κυπριακὸν καὶ τὸ ἐν Φοινίκῃ καὶ
 ταύτης τὸ ἀπὸ Σιδῶνος. τὸ δὲ παναθηναικὸν λεγόμενον ἐν
 Ἀθήναις· τὸ δὲ μετώπιον καὶ Μενδήσιον κάλλιστα ἐν Αἰγύπτῳ
 σκευάζεται· σκευάζεται δὲ τὸ μετώπιον ἐξ ἐλαίου τοῦ ἀπὸ τῶν
 πικρῶν καρύων. οἱ δὲ χορηγοῦντες, φησί, καὶ ἡ ὕλη καὶ οἱ
 τεχνῖται τὸ χρηστότατον ποιοῦσι μύρον, ἀλλ’ οὐχ οἱ τόποι.
 Ἔφεσός γέ τοι πρότερον, φησί, τοῖς μύροις διέφερεν καὶ
 μάλιστα ἐν τῷ μεγαλλείῳ, νῦν δὲ οὔ. ἤκμαζε δὲ
 καὶ τὰ ἐν Ἀλεξανδρείᾳ διὰ πλοῦτον καὶ διὰ τὴν Ἀρσινόης καὶ
 Βερενίκης σπουδήν. ἐγίνετο δὲ καὶ ἐν Κυρήνῃ ῥόδινον
 χρηστότατον καθ’ ὃν χρόνον ἔζη Βερενίκη ἡ μεγάλη.
 οἰνάνθινον δὲ ἐν Ἀδραμυττίῳ πάλαι μὲν μέτριον, ὕστερον δὲ
 πρῶτον διὰ Στρατονίκην τὴν Εὐμένους. ἡ
 δὲ Συρία τὸ παλαιὸν χρηστὰ πάντα παρείχετο, μάλιστα δὲ τὸ
 τήλινον, νῦν δὲ οὔ. ἐν δὲ Περγάμῳ πρότερον μὲν ἐξόχως, νῦν
 δὲ οὔ, μυρεψοῦ τινος ἐκπονήσαντος τὸ παρ’ οὐδενί πω γεγονὸς
 ἐσκευάζετο λιβανώτινον μύρον. μύρον δὲ χρηστὸν μύρῳ εὐτελεῖ
 ἐπιχεόμενον ἐπιπολῆς μένει· μέλι δὲ χρηστὸν χείρονι
 ἐπιχεόμενον εἰς τὸ κάτω βιάζεται· λαμβάνει γὰρ αὑτοῦ
 καθύπερθεν τὸ ἧττον.’

τοῦ δὲ Αἰγυπτίου μύρου μνημονεύων Ἀχαιὸς ἐν Ἄθλοις φησιν
 ( fr. 5 N )· 
 ἰσάργυρόν τ’ εἰς χεῖρα Κυπρίου λίθου 
 δώσουσι κόσμον χριμάτων τ’ Αἰγυπτίων ... 
 μήποτε, φησὶν ὁ Δίδυμος ( p. 305
 Schm ), τὴν καλουμένην στακτὴν λέγει, διὰ τὴν σμύρναν
 ἣν εἰς Αἴγυπτον καταγομένην κομίζεσθαι πρὸς τοὺς Ἕλληνας.
 Ἱκέσιος δ’ ἐν βʹ περὶ Ὕλης ‘τῶν μύρων, φησίν, ἃ
 μέν ἐστιν χρίματα, ἃ δ’ ἀλείμματα. καὶ ῥόδινον μὲν πρὸς
 πότον ἐπιτήδειον, ἔτι δὲ μύρσινον, μήλινον· τοῦτο δ’ ἐστὶν
 καὶ εὐστόμαχον καὶ ληθαργικοῖς χρήσιμον. τὸ δ’ οἰνάνθινον
 εὐστόμαχον ὂν καὶ τὴν διάνοιαν ἀπαραπόδιστον φυλάσσει. καὶ
 τὸ σαμψούχινον δὲ καὶ ἑρπύλλινον ἐπιτήδεια πρὸς πότον καὶ
 κρόκινον τὸ χωρὶς σμύρνης πολλῆς. καὶ ἡ στακτὴ δὲ
 ἐπιτήδειος πρὸς πότον, ἔτι δὲ νάρδος. τὸ δὲ τήλινον καὶ
 γλυκύ ἐστι καὶ ἁπαλόν. τὸ δὲ λευκόινον καὶ εὐῶδες καὶ
 σφόδρα πεπτικόν.’ Θεόφραστος δὲ ἐν τῷ περὶ Ὀδμῶν ( 6,
 27 ) συντίθεσθαί φησι μύρα ἀπ’ ἀνθέων μὲν ῥόδινον
 καὶ λευκόινον καὶ σούσινον (καὶ γὰρ
 τοῦτο ἐκ τῶν κρίνων), ἔτι δὲ τὸ σισύμβρινον καὶ ἑρπύλλινον,
 ἔτι δὲ κύπρινον καὶ κρόκινον· βέλτιστον δ’ ἐν Αἰγίνῃ καὶ
 Κιλικίᾳ. ἀπὸ δὲ φύλλων τὸ μύρρινον καὶ τὸ οἰνάνθινον· αὕτη
 δ’ ἐν Κύπρῳ φύεται ὀρεινὴ καὶ πολύοσμος· ἀπὸ δὲ
 τῆσ ἐν δὲ Ἑλλάδι οὐ γίνεται διὰ τὸ
 ἄοσμον. ἀπὸ δὲ ῥιζῶν τό τ’ ἴρινον, καὶ τὸ νάρδινον, καὶ τὸ
 ἀμαράκινον ἐκ τοῦ κόστου.’

ὅτι δὲ διὰ σπουδῆς ἦν τοῖς παλαιοτέροις ἡ τῶν μύρων χρῆσις
 δῆλον ἐκ τοῦ καὶ ἐπίστασθαι ποῖόν τι ἑκάστῳ τῶν μελῶν ἡμῶν
 ἐστιν ἐπιτήδειον. Ἀντιφάνης γοῦν ἐν Θορικίοις ἢ Διορύττοντί
 φησιν ( II 53 K )· 
 λοῦται δ’ ἀληθῶς· ἀλλὰ τί; 
 Β. ἐκ χρυσοκολλήτου δὲ κάλπιδος μύρῳ 
 Αἰγυπτίῳ μὲν τοὺς πόδας καὶ τὰ σκέλη, 
 φοινικίνῳ δὲ τὰς γνάθους καὶ τιτθία, 
 σισυμβρίνῳ δὲ τὸν ἕτερον βραχίονα, 
 ἀμαρακίνῳ δὲ τὰς ὀφρῦς καὶ τὴν κόμην, 
 ἑρπυλλίνῳ δὲ τὸ γόνυ καὶ τὸν αὐχένα ... 
 καὶ Κηφισόδωρος ἐν Τροφωνίῳ ( I 800
 K )· 
 ἔπειτ’ ἀλείφεσθαι πρίω τὸ σῶμά μοι 
 μύρον ἴρινον καὶ ῥόδινον, ἄγαμαι, Ξανθία· 
 καὶ τοῖς ποσὶν χωρὶς πρίω μοι βάκχαριν. 
 Β. ὦ λακκόπρωκτε, βάκχαριν τοῖς σοῖς ποσὶν 
 ἐγὼ πρίωμαι; λαικάσομἄρα βάκχαριν; 
 
 Ἀναξανδρίδης Πρωτεσιλάῳ ( II 151 K )·
 
 μύρον τε παρὰ Πέρωνος, οὗπερ ἀπέδοτο 
 ἐχθὲς Μελανώπῳ, πολυτελοῦς Αἰγυπτίου, 
 ᾧ νῦν ἀλείφει τοὺς πόδας Καλλιστράτου. 
 μνημονεύει τοῦ μυροπώλου τούτου τοῦ Πέρωνος καὶ
 Θεόπομπος ἐν Ἀδμήτῳ καὶ Ἡδυχάρει ( I 733. 737
 K ). Ἀντιφάνης δ’ ἐν Ἀντείᾳ ( II 24 )·
 
 πρὸς τῷ μυροπώλῃ γευόμενον κατελίμπανον 
 αὐτὸν περὶ μύρον ..... μέλλει τε συνθείς σοι
 φέρειν 
 τὰ κινναμώμινα ταῦτα καὶ τὰ νάρδινα.

παρὰ πολλοῖς δὲ τῶν κωμῳδιοποιῶν ὀνομάζεταί τι μύρον
 ΒΑΚΚΑΡΙΣ· οὗ μνημονεύει καὶ Ἱππῶναξ διὰ τούτων ( fr.
 41 B )· 
 βακκάρι δὲ τὰς ῥῖνας 
 ἤλειφον· ἐσθ’ οἵη περ κρόκος. 
 Ἀχαιὸς δ’ ἐν Αἴθωνι σατυρικῷ ( fr. 10
 N )· 
 βακκάρει χρισθέντα καὶ ψυκτηρίοις 
 πτεροῖς ἀναστήσαντα προσθίαν τρίχα. 
 Ἴων Ὀμφάλῃ ( fr. 24 N )· 
 βακκάρεις δὲ καὶ μύρα 
 καὶ Σαρδιανὸν κόσμον εἰδέναι χροὸς 
 ἄμεινον ἢ τὸν Πέλοπος ἐν νήσῳ τρόπον. 
 ἐν τούτοις Σαρδιανὸν κόσμον εἴρηκε τὸ μύρον, ἐπεὶ
 διαβόητοι ἐπὶ ἡδυπαθείᾳ οἱ Λυδοί· καὶ τὸ παρὰ Ἀνακρέοντι
 ( fr. 155 B4 ) ‘λυδοπαθὴς’ ἀκούουσιν ἀντὶ τοῦ
 ἡδυπαθής. μνημονεύει τῆς βακκάριδος καὶ Σοφοκλῆς ( fr.
 929 N ). Μάγνης δ’ ἐν Λυδοῖς ( I 8 K )·
 
 
 λούσαντα χρὴ καὶ βακκάριδι κεχριμένον. 
 καὶ μήποτε οὔκ ἐστι μύρον ἡ βάκκαρις. Αἰσχύλος γὰρ
 ἐν Ἀμυμώνῃ ἀντιδιαστέλλων φησίν ( fr. 14 N )·
 
 κἄγωγε τὰς σὰς βακκάρεις τε καὶ μύρα. 
 καὶ Σιμωνίδης ( fr. 16 B )· 
 κἠλειφόμην μύροισι καὶ θυώμασι 
 καὶ βακκάρι. 
 Ἀριστοφάνης δ’ ἐν Θεσμοφοριαζούσαις ( I 474
 K )· 
 ὦ Ζεῦ πολυτίμηθ᾽, οἷον ἔπνευσεν ὁ μιαρὸς 
 φάσκωλος εὐθὺς λυόμενός μοι τοῦ μύρου 
 καὶ βακκάριδος.

ΒΡΕΝΘΕΙΟΥ δὲ μύρου μνημονεύει Φερεκράτης ἐν Λήροις οὕτως
 ( ib. 173 )· 
 ἔστην δὲ κἀκέλευον ‘ἐγχέασθε νῷν 
 βρένθειον, ἵνα τοῖς εἰσιοῦσιν ἐγχέῃ.’ 
 ΒΑΣΙΛΕΙΟΥ δὲ μύρου μνημονεύει Κράτης ἐν Γείτοσιν
 λέγων οὕτως ( ib. 131 )· 
 γλυκύτατον δ’ ὦζε βασιλείου μύρου. 
 Σαπφὼ δ’ ὁμοῦ μέμνηται τοῦ τε βασιλείου καὶ τοῦ
 βρενθείου, λέγουσα οὕτως ( fr. 49 )· 
 βρενθείω βασιληίω. 
 ΨΑΓΔΗΣ Ἀριστοφάνης ἐν Δαιταλεῦσιν ( I 443
 K )· 
 φέρ’ ἴδω, τί σοι δῶ τῶν μύρων· ψάγδαν φιλεῖς; 
 Εὔπολις δ’ ἐν Μαρικᾷ ( ib. 312 )·
 
 ψάγδαν ἐρυγγάνοντα. 
 Εὔβουλος δ’ ἐν Στεφανοπώλισιν ( II 199
 K )· 
 Αἰγυπτίῳ ψάγδανι τρὶς λελουμένη. 
 
 Πολέμων δ’ ἐν τοῖς πρὸς Ἀδαῖον ( fr. 64
 Pr ) παρὰ Ἠλείοις φησὶ μύρον τι ΠΛΑΓΓΟΝΙΟΝ
 καλεῖσθαι, εὑρεθὲν ὑπό τινος Πλαγγόνος. ὁμοίως ἱστορεῖ καὶ
 Σωσίβιος ἐν Ὁμοιότησιν ( FHG II 630 ). ὡς καὶ τὸ
 ΜΕΓΑΛΛΕΙΟΝ· ὠνομάσθη γὰρ καὶ τοῦτο ἀπὸ Μεγάλλου τοῦ
 Σικελιώτου· οἳ δ’ Ἀθηναῖόν φασιν εἶναι τὸν Μέγαλλον.
 μνημονεύει δ’ αὐτοῦ Ἀριστοφάνης ἐν Τελμησσεῦσι ( I 527
 K ) καὶ Φερεκράτης ἐν Πετάλῃ ( ib.
 186 ), Στράττις δ’ ἐν Μηδείᾳ οὕτως ( ib.
 720 )· 
 καὶ λέγ᾽, ὅτι φέρεις αὐτῇ μύρον 
 τοιοῦτον οἷον οὐ Μέγαλλος πώποτε 
 ἥψησεν οὐδὲ Δεινίας ᾁγύπτιος 
 οὔτ’ εἶδεν οὔτ’ ἐκτήσατο. 
 τοῦ μεγαλλείου δὲ μύρου μνημονεύει καὶ Ἄμφις ἐν
 Ὀδυσσεῖ διὰ τούτων ( II 243 K )· 
 ἐρίοισι τοὺς τοίχους κύκλῳ Μιλησίοις, 
 ἔπειτ’ ἀλείφειν τῷ μεγαλλείῳ μύρῳ 
 καὶ τὴν βασιλικὴν θυμιᾶτε μίνδακα. 
 Β. ἀκήκοας σύ, δέσποτ᾽, ἤδη πώποτε 
 τὸ θυμίαμα τοῦτο; 
 Ἀναξανδρίδης Τηρεῖ ( ib. 156 )· 
 ἀλλ’ οἷα νύμφη βασιλὶς ὠνομασμένη 
 μύροις μεγαλλείοις τὸ σῶμ’ ἀλείφεται. 
 ΝΑΡΔΙΝΟΥ δὲ μύρου μέμνηται Μένανδρος ἐν Κεκρυφάλῳ
 οὕτως ( III 78 K )· 
 ἡδὺ τὸ μύρον, παιδίον. Β. ἡδύ· πῶς γὰρ οὔ; 
 νάρδινον.

τὸ δὲ χρίσασθαι τῷ τοιούτῳ ἀλείμματι μυρίσασθαι εἴρηκεν
 Ἀλκαῖος ἐν Παλαίστραις διὰ τούτων ( I 761 K )·
 
 μυρίσασά μ᾽ ἐγκατέκλεισεν ἀνθ’ αὑτῆς
 λάθρᾳ. 
 μυρώμασιν μέντοι, οὐ μυρίσμασιν ἔλεγεν Ἀριστοφάνης
 ἐν Ἐκκλησιαζούσαις ( 1117 )· 
 ἥτις μεμύρισμαι τὴν κεφαλὴν μυρώμασιν. 
 (τῆς δὲ λεγομένης σάγδασ — μύρον δ’ ἐστὶ καὶ τοῦτο
 — Ἐπίλυκος ἐν Κωραλίσκῳ ( I 803 K )· 
 βάκκαρίς τε καὶ σάγδας ὁμοῦ. 
 καὶ Ἀριστοφάνης ἐν Δαιταλεῦσιν καὶ ἐν Μαρικᾷ
 Εὔπολις ‘σάγδαν ἐρυγγάνοντα’ λέγων ( v. supra p. 690
 e ). ὅπερ ὁ Θυατειρηνὸς Νίκανδρος ἐπὶ τοῦ ἄγαν
 χλιδῶντος εἰρῆσθαι ἀκούει, Θεόδωρος δὲ θυμίαμά τί φησιν
 αὐτὸ εἶναι.ʼ

παμπόλλου δ’ ἐπιπράσκετο Ἀθήνησιν ἡ τοῦ μύρου κοτύλη, καὶ
 ὡς μὲν Ἵππαρχός φησιν ἐν Παννυχίδι ( III 274
 K ), εʹ μνῶν, ὡς δὲ Μένανδρος ἐν Μισογύνῃ
 ( ib. 97 ), ιʹ . Ἀντιφάνης δ’ ἐν
 Φρεαρρίῳ στακτῆς τοῦ μύρου μνημονεύων φησίν ( II 110
 K )· 
 στακτὴ δυοῖν μναῖν οὐκ ἀρέσκει μ’ οὐδαμῶς. 
 οὐ μόνον δὲ τὸ τῶν Σαρδιανῶν γένος φιλόμυρον ἦν,
 ὡς Ἄλεξίς φησιν ἐν Ἐκπωματοποιῷ ( ib. 320 )·
 
 ἀεὶ φιλόμυρον πᾶν τὸ Σάρδεων γένος, 
 ἀλλὰ καὶ αὐτοὶ οἱ Ἀθηναῖοι οἱ πάντων τῶν καλλίστων
 εἰσηγηταὶ τῷ τῶν ἀνθρώπων βίῳ γενόμενοι, παρ’ οἷς ἀνυπερβλήτου τιμῆς, ὡς προείρηται, τῶν
 μύρων ὑπαρχούσης οὐκ ἀπείχοντο τῆς χρήσεως, ὥσπερ οὐδὲ
 ἡμεῖς νῦν οὕτω πολυτίμων τῶν καλλίστων ὑπαρχόντων, ὡς λῆρον
 εἶναι τὰ ἐν τῷ Εἰσοικιζομένῳ Ἀλέξιδος ταυτί ( ib.
 318 )· 
 οὐ γὰρ ἐμυρίζετ’ ἐξ ἀλαβάστου, πρᾶγμά τι 
 γινόμενον ἀεί, κρονικόν, ἀλλὰ τέτταρας 
 περιστερὰς ἀφῆκεν ἀποβεβαμμένας 
 εἰς οὐχὶ ταὐτόν, μὰ Δία, τὴν αὐτὴν μύρον, 
 ἰδίῳ δ’ ἑκάστην. πετόμεναι δ’ αὗται κύκλῳ 
 ἔρραινον ἡμῶν θαἰμάτια καὶ στρώματα. 
 μή μοι φθονήσητ᾽, ἄνδρες Ἑλλήνων ἄκροι· ( Eur.
 fr. 703 ) 
 ἠλειφόμην ὑόμενος ἰρίνῳ μύρῳ.

πρὸς θεῶν, φίλοι, ποία ἡδονή, μᾶλλον δ’ ὑοσαλακωνία
 θαἰμάτια μολύνεσθαι, ἐξὸν ταῖς χερσίν, ὥσπερ ἡμεῖς νῦν
 ποιοῦμεν, ἀρυσαμένους ἀλείφεσθαι πᾶν τὸ σῶμα καὶ μάλιστα
 τὴν κεφαλήν. φησὶν γὰρ ὁ Φιλωνίδης ἐν τῷ περὶ Μύρων καὶ
 Στεφάνων τὴν ἀφορμὴν τοῦ τὴν κεφαλὴν ἐν τοῖς πότοις
 λιπαίνειν ἐντεῦθεν γενέσθαι· τοῖς αὐχμῶσι γὰρ τὰς κεφαλὰς
 εἰς τὸ μετέωρον ἕλκεσθαι τὸ λαμβανόμενον· καὶ διὰ τοῦτο τῶν
 πυρετῶν διακαιόντων τὰ σώματα τέγγουσι τὴν κεφαλὴν
 ἐπιβρέγμασιν, ἵνα μὴ πρὸς τὸ ξηρόν, ταύτῃ δὲ καὶ πολύκενον,
 ὁρμὴν τὰ παρακείμενα λαμβάνῃ. τοῦτο δὴ λογισάμενοι καὶ ἐπὶ
 τῶν πότων τὴν εἰς τὸ μετέωρον τῶν οἴνων
 φορὰν ὑποπτεύσαντες ἐπεσπάσθησαν κεφαλὴν λιπαίνειν, ὡς
 ἐλάσσονος τῆσ βίας γενησομένης, εἰ ταύτην
 προτέγξαιεν. προστιθεὶς δ’ ὁ βίος ἀεὶ τοῖς χρειώδεσιν καὶ
 τῶν εἰς ἀπόλαυσιν καὶ τρυφὴν ἀγόντων ἐπὶ τὴν τῶν μύρων
 χρῆσιν ὥρμησεν. χρηστέον οὖν, ὦ Κύνουλκε Θεόδωρε, μύροις
 παρὰ πότον τοῖς ἐλάχιστα καροῦν δυναμένοις, τοῖς στύφουσιν
 δὲ καὶ ψύχουσιν ἐπ’ ὀλίγον. ζητεῖ δ’ ὁ πολυμαθέστατος
 Ἀριστοτέλης ἐν τοῖς Φυσικοῖς Προβλήμασι ( fr. 218
 R ) ‘διὰ τί οἱ μυριζόμενοι πολιώτεροι; ἢ ὅτι τὸ
 μύρον διὰ τὰ ἀρώματα ξηραντικόν ἐστι, διὸ καὶ αὐχμηροὶ οἱ
 μυριζόμενοι· ὁ δὲ αὐχμὸς πολιωτέρους ποιεῖ. εἴτε γὰρ
 αὔανσις τριχὸς ἡ πολιὰ εἴτ’ ἔνδεια θερμοῦ, ἡ ξηρότης
 μαραίνει. διὸ καὶ τὰ πιλία θᾶττον ποιεῖ πολιούς· ἐκπίνεται
 γὰρ ἡ οἰκεία τῆς τριχὸς ὑγρότης.’

ἥδιστον δέ, ἄνδρες φίλοι, ἀναγινώσκων τὴν ὀγδόην καὶ
 εἰκοστὴν τῶν Ποσειδωνίου Ἱστοριῶν περὶ μύρων τι λεγόμενον
 ἐτήρησα, οὐκ ἀλλότριον ἡμῶν τοῦ συμποσίου. φησὶ γὰρ ὁ
 φιλόσοφος ( FHG III 263 )· ‘ἐν Συρίᾳ ἐν τοῖς
 βασιλικοῖς συμποσίοις ὅταν τοῖς εὐωχουμένοις δοθῶσιν οἱ
 στέφανοι, εἰσίασίν τινες μύρων Βαβυλωνίων ἔχοντες ἀσκίδια
 καὶ πόρρωθεν ἐκ τούτων περιπορευόμενοι τοὺς μὲν στεφάνους
 τῶν κατακειμένων δροσίζουσι τοῖς μύροις, ἄλλο μηδὲν ἔξωθεν
 παραραίνοντες.’ ἐπεὶ δ’ ἐνταῦθα τοῦ λόγου ἐσμέν,
 ‘συμβαλοῦμαί τι μέλος ὑμῖν εἰς ἔρωτα’ κατὰ τὸν Κυθήριον
 ποιητήν ( Philox. fr. 6 B ), ὅτι Ἰανὸς ὁ παρ᾽
 ἡμῖν θεός, ὃν καὶ πατέρα προσαγορεύομεν,
 πρῶτος εὗρεν στέφανον. ἱστορεῖ δὲ τοῦτο Δράκων ὁ Κερκυραῖος
 ἐν τῷ περὶ Λίθων γράφων οὕτως ( FHG IV 402 )·
 ‘Ἰανὸν δὲ λόγος ἔχει διπρόσωπον γεγονέναι, τὸ μὲν ὀπίσω τὸ
 δ’ ἔμπροσθεν ἔχοντα πρόσωπον. ἀπὸ τούτου καὶ τὸν Ἰανὸν
 ποταμὸν καὶ τὸ ὄρος Ἰανὸν ὀνομάζεσθαι, κατοικήσαντος αὐτοῦ
 ἐπὶ τοῦ ὄρους. τοῦτον δὲ καὶ στέφανον πρῶτον εὑρεῖν καὶ
 σχεδίας καὶ πλοῖα καὶ νόμισμα χαλκοῦν πρῶτον χαράξαι. διὸ
 καὶ τῶν κατὰ τὴν Ἑλλάδα πολλὰς πόλεις καὶ τῶν κατὰ τὴν
 Ἰταλίαν καὶ Σικελίαν ἐπὶ τοῦ νομίσματος ἐγχαράττειν
 πρόσωπον δικέφαλον καὶ ἐκ θατέρου μέρους ἢ σχεδίαν ἢ
 στέφανον ἢ πλοῖον. τοῦτον δὲ τὴν ἀδελφὴν γήμαντα Καμήσην
 υἱὸν μὲν Αἴθηκα, θυγατέρα δὲ Ὀλιστήνην γεννῆσαι. καὶ αὐτὸν
 ὡς μειζόνων ὀρεγόμενον πραγμάτων εἰς τὴν Ἰταλίαν διαπλεῦσαι
 καὶ οἰκῆσαι τὸ πλησίον Ῥώμης ὄρος κείμενον τὸ ἀπ’ αὐτοῦ
 Ἰανοῦκλον ὀνομαζόμενον.’

τοσαῦτα καὶ περὶ μύρων ἐλέχθη. καὶ μετὰ ταῦτα πλείστων τῶν
 μὲν Ἀγαθοῦ Δαίμονος αἰτούντων ποτήριον, τῶν δὲ Διὸς
 Σωτῆρος, ἄλλων δὲ Ὑγείας καὶ ἑτέρων ἑτέρου ἐπιλεγόντων,
 τοὺς τούτων τῶν κράσεων μεμνημένους τῶν ποιητῶν ἔδοξεν
 παρατίθεσθαι, ὧν καὶ αὐτῶν μνησθήσομαι. Ἀντιφάνης μὲν γὰρ
 ἐν Ἀγροικίσιν ἔφη ( II 14 K )· 
 Ἁρμόδιος ἐπεκαλεῖτο, παιὰν ᾔδετο, 
 μεγάλην Διὸς Σωτῆρος ἄκατον ἦρέ τις. 
 
 Ἄλεξις δ’ ἐν Τοκιστῇ ἢ Καταψευδομένῳ ( ib.
 382 )· 
 ἀλλ’ ἔγχεον 
 αὐτῷ Διός γε τήνδε Σωτῆρος, θεῶν 
 θνητοῖς ἁπάντων χρησιμωτάτου πολύ. 
 Β. ὁ Ζεὺς ὁ σωτήρ, ἂν ἐγὼ διαρραγῶ, 
 οὐδέν μ’ ὀνήσει. Α. πῖθι θαρρῶν. 
 Νικόστρατος Πανδρόσῳ ( ib. 224 )·
 
 κἀγώ, φιλτάτη· 
 μετανιπτρίδ’ αὐτῷ τῆς Ὑγιείας ἔγχεον. 
 Β. λαβὲ τῆς Ὑγιείας δὴ σύ. Α. φέρε, τύχἀγαθῇ. 
 τύχη τὰ θνητῶν πράγμαθ᾽, ἡ πρόνοια δὲ 
 τυφλόν τι κἀσύντακτόν ἐστιν, ὦ πάτερ. 
 ἐν δὲ τῷ αὐτῷ δράματι καὶ τῆς τοῦ Ἀγαθοῦ Δαίμονος
 κράσεως μνημονεύει, ἧς καὶ σχεδὸν πάντες οἱ τῆς ἀρχαίας
 κωμῳδίας ποιηταί. ἀλλ’ ὅ γε Νικόστρατος οὕτως φησίν
 ( ib. )· 
 ἄλλ’ ἐγχέασα θᾶττον Ἀγαθοῦ Δαίμονος 
 ἀπενεγκάτω μοι τὴν τράπεζαν ἐκποδών. 
 ἱκανῶς κεχόρτασμαι γάρ. Ἀγαθοῦ Δαίμονος 
 δέχομαι. λαβοῦσ’ ἀπένεγκε ταύτην ἐκποδών. 
 Ξέναρχος ἐν Διδύμοις ( ib. 468 )·
 
 ὡς ὑπό τι νυστάζειν γε καὐτὸς ἄρχομαι· 
 ἡ τἀγαθοῦ γὰρ Δαίμονος συνέσεισέ με 
 ἄκρατος ἐκποθεῖσα φιάλη παντελῶς. 
 ἡ τοῦ δὲ Σωτῆρος Διὸς τάχιστά γε 
 ἀπώλεσε ναύτην καὶ κατεπόντωσέν μ᾽, ὁρᾷς. 
 
 Ἔριφος Μελιβοίᾳ ( ib. 430 )· 
 ἐκπεπήδηκας πρὶν Ἀγαθοῦ πρῶτον Δαίμονος λαβεῖν, 
 πρὶν Διὸς σωτῆρος.

Θεόφραστος δ’ ἐν τῷ περὶ Μέθης ( fr. 123 W )
 ‘τὸν ἄκρατον, φησίν, οἶνον τὸν ἐπὶ τῷ δείπνῳ διδόμενον, ὃν
 δὴ λέγουσιν Ἀγαθοῦ Δαίμονος εἶναι πρόποσιν, ὀλίγον τε
 προσφέρουσιν, ὥσπερ ἀναμιμνήσκοντες μόνον τῇ γεύσει τὴν
 ἰσχὺν αὐτοῦ καὶ τὴν τοῦ θεοῦ δωρεάν, καὶ μετὰ τὴν πλήρωσιν
 διδόασιν, ὅπως ἐλάχιστον ᾖ τὸ πινόμενον· καὶ τρίτον
 προσκυνήσαντες λαμβάνουσιν ἀπὸ τῆς τραπέζης, καὶ 
 ὥσπερ ἱκετείαν τινὰ ποιούμενοι τοῦ θεοῦ μηθὲν ἀσχημονεῖν
 μηδ’ ἔχειν ἰσχυρὰν ἐπιθυμίαν τοῦ πότου τούτου καὶ λαμβάνειν
 ἐξ αὐτοῦ τὰ καλὰ καὶ χρήσιμα.’ Φιλόχορος δ’ ἐν δευτέρῳ
 Ἀτθίδος ( FHG I 387 ) ‘καὶ θέσμιον, φησίν, ἐτέθη
 τότε προσφέρεσθαι μετὰ τὰ σιτία πᾶσιν ἀκράτου μὲν ὅσον
 γεῦμα καὶ δεῖγμα τῆς δυνάμεως τοῦ ἀγαθοῦ θεοῦ, τὸν δὲ
 λοιπὸν ἤδη κεκραμένον. δι’ ὃ καὶ τροφοὺς τοῦ Διονύσου τὰς
 Νύμφας ὀνομασθῆναι.’ ὅτι δὲ δοθείσης τῆς τοῦ Ἀγαθοῦ
 Δαίμονος κράσεως ἔθος ἦν βαστάζεσθαι τὰς τραπέζας ἔδειξεν
 διὰ τῆς αὑτοῦ ἀσεβείας ὁ Σικελιώτης Διονύσιος. τῷ γὰρ
 Ἀσκληπιῷ ἐν ταῖς Συρακούσαις ἀνακειμένης τραπέζης χρυσῆς
 προπιὼν αὐτῷ ἄκρατον Ἀγαθοῦ Δαίμονος ἐκέλευσεν βασταχθῆναι
 τὴν τράπεζαν. παρὰ δὲ τοῖς Ἐμεσηνοῖς θύοντες τῷ Ἡλίῳ, ὥς φησι Φύλαρχος ἐν τῇ ιβʹ 
 τῶν Ἱστοριῶν ( ib. 340 ), μέλι σπένδουσιν, οἶνον
 οὐ φέροντες τοῖς βωμοῖς, δεῖν λέγοντες τὸν τὰ ὅλα συνέχοντα
 καὶ διακρατοῦντα θεὸν καὶ ἀεὶ περιπολεύοντα τὸν κόσμον
 ἀλλότριον εἶναι μέθης.’

ἐμέμνηντο δ’ οἱ πολλοὶ καὶ τῶν Ἀττικῶν ἐκείνων σκολίων·
 ἅπερ καὶ αὐτὰ ἄξιόν ἐστί σοι ἀπομνημονεῦσαι διά τε τὴν
 ἀρχαιότητα καὶ ἀφέλειαν τῶν ποιησάντων, καὶ τῶν 
 ἐπαινουμένων ἐπὶ τῇ ἰδέᾳ ταύτῃ τῆς ποιητικῆς Ἀλκαίου τε καὶ
 Ἀνακρέοντος, ὡς Ἀριστοφάνης παρίστησιν ἐν Δαιταλεῦσιν λέγων
 οὕτως ( I 449 K )· 
 ᾆσον δή μοι σκόλιόν τι λαβὼν Ἀλκαίου
 κἀνακρέοντος. 
 καὶ Πράξιλλα δ’ ἡ Σικυωνία ἐθαυμάζετο ἐπὶ τῇ τῶν
 σκολίων ποιήσει. σκόλια δὲ καλοῦνται οὐ κατὰ τὸν τῆς
 μελοποιίας τρόπον ὅτι σκολιὸς ἦν — λέγουσιν γὰρ τὰ ἐν ταῖς
 ἀνειμέναις εἶναι σκολιά — ἀλλὰ τριῶν γενῶν ὄντων, ὥς φησιν
 Ἀρτέμων ὁ Κασανδρεὺς ἐν δευτέρῳ Βιβλίων Χρήσεως ( FHG
 IV 342 ), ἐν οἷς τὰ περὶ τὰς συνουσίας ἦν ᾀδόμενα,
 ὧν τὸ μὲν πρῶτον ἦν ὃ δὴ πάντας ᾄδειν νόμος ἦν, τὸ δὲ
 δεύτερον ὃ δὴ πάντες μὲν ᾖδον, οὐ μὴν ἀλλά γε κατά τινα
 περίοδον ἐξ ὑποδοχῆς, τὸ τρίτον δὲ καὶ τὴν ἐπὶ
 πᾶσι τάξιν ἔχον, οὗ μετεῖχον οὐκέτι πάντες, ἀλλ’ οἱ συνετοὶ
 δοκοῦντες εἶναι μόνοι, καὶ κατὰ τόπον τινὰ εἰ τύχοιεν
 ὄντες· διόπερ ὡς ἀταξίαν τινὰ μόνον παρὰ
 τἄλλα ἔχον τὸ μήθ’ ἅμα μήθ’ ἑξῆς γινόμενον ἀλλ’ ὅπου
 ἔτυχεν εἶναι σκόλιον ἐκλήθη. τὸ δὲ τοιοῦτον ᾔδετο
 ὁπότε τὰ κοινὰ καὶ πᾶσιν ἀναγκαῖα τέλος λάβοι· ἐνταῦθα γὰρ
 ἤδη τῶν σοφῶν ἕκαστον ᾠδήν τινα καλὴν εἰς μέσον ἠξίουν
 προφέρειν. καλὴν δὲ ταύτην ἐνόμιζον τὴν παραίνεσίν τέ τινα
 καὶ γνώμην ἔχειν δοκοῦσαν χρησίμην τε εἰς τὸν
 βίον.’

τῶν οὖν δειπνοσοφιστῶν ὃ μέν τις ἔλεγε τῶν σκολίων τόδε, ὃ
 δέ τις τόδε· πάντα δ’ ἦν τὰ λεχθέντα ταῦτα· αʹ 
 ( 2 B4 ) 
 Παλλὰς Τριτογένει᾽, ἄνασσ’ Ἀθηνᾶ, 
 ὄρθου τήνδε πόλιν τε καὶ πολίτας, 
 ἄτερ ἀλγέων τε καὶ στάσεων 
 καὶ θανάτων ἀώρων σύ τε καὶ πατήρ. 
 
 βʹ ( 3 B ) 
 Πλούτου μητέρ’ Ὀλυμπίαν ἀείδω 
 Δήμητρα στεφανηφόροις ἐν ὥραις, 
 σέ τε, παῖ Διός, Φερσεφόνη· 
 χαίρετον, εὖ δὲ τάνδ’ ἀμφέπετον πόλιν. 
 
 γʹ ( 4 B ) 
 ἐν Δήλῳ ποτ’ ἔτικτε τέκνα Λατώ, 
 Φοῖβον χρυσοκόμαν, ἄνακτ’ Ἀπόλλω, 
 ἐλαφηβόλον τ’ ἀγροτέραν 
 Ἄρτεμιν, ἃ γυναικῶν μέγ’ ἔχει κράτος. 
 
 
 δʹ ( 5 B ) 
 ὦ Πάν, Ἀρκαδίας μέδων κλεεννᾶς, 
 ὀρχηστὰ Βρομίαις ὀπαδὲ Νύμφαις, 
 γελάσειας, ὦ Πάν, ἐπ’ ἐμαῖς 
 εὔφροσι ταῖσδ’ ἀοιδαῖς κεχαρημένος. 
 
 εʹ ( 6 B ) 
 ἐνικήσαμεν ὡς ἐβουλόμεσθα, 
 καὶ νίκην ἔδοσαν θεοὶ φέροντες 
 παρὰ Πανδρόσου .... ὡς φίλην Ἀθηνᾶν. 
 
 Ϛʹ ( 7 B ) 
 εἶθ’ ἐξῆν ὁποῖός τις ἦν ἕκαστος 
 τὸ στῆθος διελόντ᾽, ἔπειτα τὸν νοῦν 
 ἐσιδόντα, κλείσαντα πάλιν, 
 ἄνδρα φίλον νομίζειν ἀδόλῳ φρενί. 
 
 ζʹ ( 8 B ) 
 ὑγιαίνειν μὲν ἄριστον ἀνδρὶ θνητῷ, 
 δεύτερον δὲ καλὸν φυὰν γενέσθαι, 
 τὸ τρίτον δὲ πλουτεῖν ἀδόλως, 
 καὶ τὸ τέταρτον ἡβᾶν μετὰ τῶν φίλων. 
 ᾀσθέντος δὲ τούτου καὶ πάντων ἡσθέντων ἐπ’ αὐτῷ
 καὶ μνημονευσάντων ὅτι καὶ ὁ καλὸς Πλάτων αὐτοῦ μέμνηται ὡς
 ἄριστα εἰρημένου ( Gorg. p. 451e ), ὁ Μυρτίλος
 ἔφη Ἀναξανδρίδην αὐτὸ διακεχλευακέναι τὸν κωμῳδιοποιὸν ἐν
 Θησαυρῷ λέγοντα οὕτως ( II 142 K )· 
 
 ὁ τὸ σκόλιον εὑρὼν ἐκεῖνος, ὅστις ἦν, 
 τὸ μὲν ὑγιαίνειν πρῶτον ὡς ἄριστον ὂν 
 ὠνόμασεν ὀρθῶς· δεύτερον δ’ εἶναι καλόν, 
 τρίτον δὲ πλουτεῖν, τοῦθ᾽, ὁρᾷς, ἐμαίνετο· 
 μετὰ τὴν ὑγίειαν γὰρ τὸ πλουτεῖν διαφέρει· 
 καλὸς δὲ πεινῶν ἐστιν αἰσχρὸν θηρίον. 
 ἑξῆς δ’ ἐλέχθη καὶ τάδε· ηʹ ( 15
 B ) 
 .... ἐκ γῆς χρὴ κατίδην πλόον, 
 εἴ τις δύναιτο καὶ παλάμην ἔχοι. 
 ἐπεὶ δέ κ’ ἐν πόντῳ γένηται, 
 τῷ παρεόντι τρέχειν ἀνάγκη. 
 
 θʹ ( 16 B ) 
 ὁ δὲ καρκίνος ὧδ’ ἔφη, 
 χαλᾷ τὸν ὄφιν λαβών· 
 ‘εὐθὺν χρὴ τὸν ἑταῖρον ἔμμεν 
 καὶ μὴ σκολιὰ φρονεῖν.’ 
 
 ιʹ ( 9 B ) 
 ἐν μύρτου κλαδὶ τὸ ξίφος φορήσω, 
 ὥσπερ Ἁρμόδιος καὶ Ἀριστογείτων, 
 ὅτε τὸν τύραννον κτανέτην 
 ἰσονόμους τ’ Ἀθήνας ἐποιησάτην. 
 
 ιαʹ ( 10 B ) 
 φίλταθ’ Ἁρμόδι’ , οὔ τί που τέθνηκας· 
 νήσσοις δ’ ἐν μακάρων σέ φασιν εἶναι, 
 
 ἵνα περ ποδώκης Ἀχιλεύς, 
 Τυδείδην τέ φασι τὸν ἐσθλόν Διομήδεα . 
 
 ιβʹ ( 11 B ) 
 ἐν μύρτου κλαδὶ τὸ ξίφος φορήσω, 
 ὥσπερ Ἁρμόδιος καὶ Ἀριστογείτων, 
 ὅτ’ Ἀθηναίης ἐν θυσίαις 
 ἄνδρα τύραννον Ἵππαρχον ἐκαινέτην. 
 
 ιγʹ ( 12 B ) 
 αἰεὶ σφῷν κλέος ἔσσεται κατ’ αἶαν, 
 φίλταθ’ Ἁρμόδιε καὶ Ἀριστόγειτον, 
 ὅτι τὸν τύραννον κτανέτην 
 ἰσονόμους τ’ Ἀθήνας ἐποιησάτην. 
 
 ιδʹ ( 21 B ) Ἀδμήτου λόγον, ὦ ἑταῖρε,
 μαθὼν τοὺς ἀγαθοὺς φίλει, τῶν δειλῶν δ’ ἀπέχου, γνοὺς ὅτι
 δειλοῖς ὀλίγη χάρις. ιεʹ ( 17
 B ) 
 παῖ Τελαμῶνος, Αἶαν αἰχμητά, λέγουσί σε 
 ἐς Τροίαν ἄριστον ἐλθεῖν Δαναῶν μετ’ Ἀχιλλέα. 
 ιϚʹ ( 18 B ) 
 τὸν Τελαμῶνα πρῶτον, Αἴαντα δὲ δεύτερον 
 ἐς Τροίαν λέγουσιν ἐλθεῖν Δαναῶν καὶ Ἀχιλλέα. 
 
 ιζʹ ( 19 B ) 
 εἴθε λύρα καλὴ γενοίμην ἐλεφαντίνη, 
 καί με καλοὶ παῖδες φέροιεν Διονύσιον ἐς χορόν. 
 
 ιηʹ ( 20 B ) 
 εἴθ’ ἄπυρον καλὸν γενοίμην μέγα χρυσίον 
 καί με καλὴ γυνὴ φοροίη καθαρὸν θεμένη νόον. 
 
 
 ιθʹ ( 22 B ) 
 σύν μοι πῖνε, συνήβα, συνέρα, συστεφανηφόρει, 
 σύν μοι μαινομένῳ μαίνεο, σὺν σώφρονι σωφρόνει. 
 
 κʹ ( 23 B ) 
 ὑπὸ παντὶ λίθῳ σκορπίος, ὦ ἑταῖρ᾽, ὑποδύεται. 
 φράζευ μή σε βάλῃ· τῷ δ’ ἀφανεῖ πᾶς ἕπεται δόλος. 
 
 καʹ ( 24 B ) 
 ἁ ὗς τὰν βάλανον τὰν μὲν ἔχει, τὰν δ’ ἔραται
 λαβεῖν· 
 κἀγὼ παῖδα καλὴν τὴν μὲν ἔχω, τὴν δ’ ἔραμαι
 λαβεῖν. 
 
 κβʹ ( 25 B ) 
 πόρνη καὶ βαλανεὺς τωὐτὸν ἔχουσ’ ἐμπεδέως ἔθος· 
 ἐν ταὐτᾷ πυέλῳ τόν τ’ ἀγαθὸν τόν τε κακὸν λόει. 
 
 κγʹ ( 27 B ) 
 ἔγχει καὶ Κήδωνι, διάκονε, μηδ’ ἐπιλήθου, 
 εἰ δὴ χρὴ τοῖς ἀγαθοῖς ἀνδράσιν οἰνοχοεῖν. 
 
 κδʹ ( 14 B ) 
 αἰαῖ, Λειψύδριον προδωσέταιρον, 
 οἵους ἄνδρας ἀπώλεσας, μάχεσθαι 
 ἀγαθούς τε καὶ εὐπατρίδας, 
 οἳ τότ’ ἔδειξαν οἵων πατέρων κύρησαν. 
 
 κεʹ ( 26 B ) 
 ὅστις ἄνδρα φίλον μὴ προδίδωσιν, μεγάλην ἔχει 
 τιμὰν ἔν τε βροτοῖς ἔν τε θεοῖσιν κατ’ ἐμὸν νόον. 
 σκόλιον δέ φασί τινες καὶ τὸ ὑπὸ Ὑβρίου τοῦ Κρητὸς
 ποιηθέν. ἔχει δ’ οὕτως ( 28 B )· 
 
 ἔστι μοι πλοῦτος μέγας δόρυ καὶ ξίφος 
 καὶ τὸ καλὸν λαισήιον, πρόβλημα χρωτός. 
 τούτῳ γὰρ ἀρῶ, τούτῳ θερίζω, 
 τούτῳ πατέω τὸν ἁδὺν οἶνον ἀπ’ ἀμπέλω, 
 τούτῳ δεσπότας μνοίας κέκλημαι. 
 τοὶ δὲ μὴ τολμῶντ’ ἔχειν δόρυ καὶ ξίφος 
 καὶ τὸ καλὸν λαισήιον, πρόβλημα χρωτός, 
 πάντες γόνυ πεπτηῶτες ἐμὸν κυνέοντι, δεσπόταν 
 καὶ μέγαν βασιλῆα φωνέοντες.

τούτων λεχθέντων ὁ Δημόκριτος ἔφη· ‘ἀλλὰ μὴν καὶ τὸ ὑπὸ τοῦ
 πολυμαθεστάτου γραφὲν Ἀριστοτέλους εἰς Ἑρμείαν τὸν Ἀταρνέα
 οὐ παιάν ἐστιν, ὡς ὁ τὴν τῆς ἀσεβείας κατὰ τοῦ φιλοσόφου
 γραφὴν ἀπενεγκάμενος Δημόφιλος εἰς αἰδωτε παρασκευασθεὶς
 ὑπ’ Εὐρυμέδοντος, ὡς ἀσεβοῦντος καὶ ᾄδοντος ἐν τοῖς
 συσσιτίοις ὁσημέραι εἰς τὸν Ἑρμείαν παιᾶνα. ὅτι δὲ παιᾶνος
 οὐδεμίαν ἔμφασιν παρέχει τὸ ἆσμα, ἀλλὰ τῶν σκολίων ἕν τι
 καὶ αὐτὸ εἶδός ἐστιν ἐξ αὐτῆς τῆς λέξεως φανερὸν ὑμῖν
 ποιήσω ( fr. 6 B )· 
 Ἀρετὰ πολύμοχθε γένει βροτείῳ, 
 θήραμα κάλλιστον βίῳ, 
 σᾶς πέρι, παρθένε, μορφᾶς 
 καὶ θανεῖν ζηλωτὸς ἐν Ἑλλάδι πότμος 
 καὶ πόνους τλῆναι μαλεροὺς ἀκάμαντας· 
 τοῖον ἐπὶ φρένα βάλλεις 
 
 καρπόν τ’ ἀθάνατον χρυσοῦ τε κρείσσω 
 καὶ γονέων μαλακαυγήτοιό θ’ ὕπνου. 
 σεῦ δ’ ἕνεχ’ οὑκ Διὸς Ἡρακλέης Λήδας τε κοῦροι 
 πόλλ’ ἀνέτλασαν ἔργοις σὰν ἀγρεύοντες δύναμιν. 
 σοῖς δὲ πόθοις Ἀχιλεὺς Αἴας τ’ Ἀίδα δόμον ἦλθον. 
 σᾶς δ’ ἕνεκεν φιλίου μορφᾶς καὶ Ἀταρνέος ἔντροφος 
 ἠελίου χήρωσεν αὐγάς. 
 τοιγὰρ ἀοίδιμον ἔργοις ἀθάνατόν τέ μιν αὐξήσουσι 
 Μοῦσαι, 
 Μνημοσύνης θύγατρες, Διὸς ξενίου σέβας αὔξουσαι 
 φιλίας τε γέρας βεβαίας.

ἐγὼ μὲν οὐκ οἶδα εἴ τίς τι κατιδεῖν ἐν τούτοις δύναται
 παιανικὸν ἰδίωμα, σαφῶς ὁμολογοῦντος τοῦ γεγραφότος
 τετελευτηκέναι τὸν Ἑρμείαν δι’ ὧν εἴρηκεν ‘σᾶς γὰρ φιλίου
 μορφᾶς Ἀταρνέος ἔντροφος ἠελίου χήρωσεν αὐγάς.’ οὐκ ἔχει δ᾽
 οὐδὲ τὸ παιανικὸν ἐπίρρημα, καθάπερ ὁ εἰς Λύσανδρον τὸν
 Σπαρτιάτην γραφεὶς ὄντως παιάν, ὅν φησι Δοῦρις ἐν τοῖς
 Σαμίων ἐπιγραφομένοις Ὥροις ( FHG II 485 )
 ᾄδεσθαι ἐν Σάμῳ. παιὰν δ’ ἐστὶν καὶ ὁ εἰς Κρατερὸν τὸν
 Μακεδόνα γραφείς, ὃν ἐτεκτήνατο Ἀλεξῖνος ὁ διαλεκτικός,
 φησὶν Ἕρμιππος ὁ Καλλιμάχειος ἐν τῷ πρώτῳ περὶ Ἀριστοτέλους
 ( FHG III 46 ). ᾄδεται δὲ καὶ οὗτος ἐν
 Δελφοῖς, λυρίζοντός γέ τινος παιδός. καὶ ὁ εἰς Ἀγήμονα δὲ
 τὸν Κορίνθιον Ἀλκυόνης πατέρα, ὃν
 ᾄδουσιν Κορίνθιοι, ἔχει τὸ παιανικὸν ἐπίφθεγμα. παρέθετο δ᾽
 αὐτὸν Πολέμων ὁ περιηγητὴς ἐν τῇ πρὸς Ἀράνθιον Ἐπιστολῇ
 ( fr. 76 Pr ). καὶ ὁ εἰς Πτολεμαῖον δὲ τὸν
 πρῶτον Αἰγύπτου βασιλεύσαντα παιάν ἐστιν, ὃν ᾄδουσιν
 Ῥόδιοι· ἔχει γὰρ τὸ ἰηπαιὰν ἐπίφθεγμα, ὥς φησιν Γόργων ἐν
 τῷ Περὶ τῶν ἐν Ῥόδῳ θυσιῶν. ἐπ’ Ἀντιγόνῳ δὲ καὶ Δημητρίῳ
 φησὶν Φιλόχορος ( FHG I 408 ) Ἀθηναίους ᾄδειν
 παιᾶνας τοὺς πεποιημένους ὑπὸ Ἑρμίππου τοῦ Κυζικηνοῦ,
 ἐφαμίλλων γενομένων τῶν παιᾶνας ποιησάντων .. καὶ τοῦ
 Ἑρμοκλέους προκριθέντος. ἀλλὰ μὴν καὶ αὐτὸς Ἀριστοτέλης ἐν
 τῇ Ἀπολογίᾳ τῆς ἀσεβείας ( fr. 592 R ), εἰ μὴ
 κατέψευσται ὁ λόγος, φησίν· ‘οὐ γὰρ ἄν ποτε Ἑρμείᾳ θύειν ὡς
 ἀθανάτῳ προαιρούμενος ὡς θνητῷ μνῆμα κατεσκεύαζον καὶ
 ἀθανατίζειν τὴν φύσιν βουλόμενος ἐπιταφίοις ἂν τιμαῖς
 ἐκόσμησα τὸ σῶμα .’

τοιαῦτα λέγοντος τοῦ Δημοκρίτου ὁ Κύνουλκος ἔφη· 
 ‘τί μ’ ἀνέμνασας κείνων κυλίκων; 
 κατὰ τὸν σὸν Φίλωνα, δέον μηδένα τῶν σπουδῆς ἀξίων
 λέγειν τι τοῦ γάστρωνος παρόντος Οὐλπιανοῦ. οὗτος γὰρ τὰς
 καπυρωτέρας ᾠδὰς ἀσπάζεται μᾶλλον τῶν ἐσπουδασμένων· οἷαί
 εἰσιν αἱ Λοκρικαὶ καλούμεναι, μοιχικαί τινες τὴν φύσιν
 ὑπάρχουσαι, ὡς καὶ ἥδε ( carm. pop. 27 B )· 
 
 ὦ τί πάσχεις· μὴ προδῷς ἄμμ᾽, ἱκετεύω. 
 πρὶν καὶ μολεῖν κεῖνον, ἀνίστω, μὴ κακὸν 
 μέγα ποιήσῃ σε κἀμὲ τὴν δειλάκραν. 
 ἁμέρα καὶ δή, τὸ φῶς διὰ τᾶς θυρίδος οὐκ εἰσορῇς; 
 τοιούτων γὰρ ᾀσμάτων αὐτοῦ πᾶσα πλήρης ἡ Φοινίκη,
 ἐν ᾗ καὶ αὐτὸς περιῄει καλαμίζων μετὰ τῶν τοὺς κολάβρους
 καλουμένους συντιθέντων· εἴρηται γάρ, ὦ καλὲ Οὐλπιανέ,
 τοὔνομα. καὶ ὅ γε Σκήψιος Δημήτριος ἐν τῷ δεκάτῳ τοῦ
 Τρωικοῦ Διακόσμου φησὶν οὕτως ( fr. 6 Gaede )·
 ‘Κτησιφῶν ὁ Ἀθηναῖος ποιητὴς τῶν καλουμένων κολάβρων, ὃν
 καὶ ὁ πρῶτος μετὰ Φιλέταιρον ἄρξας Περγάμου Ἄτταλος
 δικαστὴν καθεστάκει βασιλικῶν τῶν περὶ τὴν Αἰολίδα.’ ὁ δ᾽
 αὐτὸς οὗτος συγγραφεὺς κἀν τῷ ἐννεακαιδεκάτῳ τῆς αὐτῆς
 πραγματείας ( fr. 13 G ) Μνησιπτολέμου φησί ποτε
 τοῦ ἱστοριογράφου τοῦ παρὰ Ἀντιόχῳ τῷ προσαγορευθέντι
 Μεγάλῳ πλεῖστον ἰσχύσαντος υἱὸν γενέσθαι Σέλευκον τὸν τῶν
 ἱλαρῶν ᾀσμάτων ποιητήν· οὗπερ συνεχῶς ᾄδειν εἰώθασιν
 ( Bergk anth. p. 521 )· 
 κἀγὼ παιδοφιλήσω· πολύ μοι κάλλιον ἢ γαμεῖν· 
 παῖς μὲν γὰρ παρεὼν κἠν πολέμῳ μᾶλλον ἐπωφελεῖ.’

καὶ μετὰ ταῦτα ἀποβλέψας εἰς αὐτὸν ἔφη· ‘ἀλλ’ ἐπειδή μοι
 ὀργίζῃ, ἔρχομαί σοι λέξων τὸν συρβηνέων χορὸν ὅστις ἐστί.’
 καὶ ὁ Οὐλπιανὸς ‘οἴει γάρ, ἔφη, κάθαρμα, θυμοῦσθαί με ἐφ᾽
 οἷς εἴρηκας ἢ κἀπ’ ὀλίγον σου πεφροντικέναι, 
 κύον ἀδδεές 
 Il. 22.481 
 ; ἀλλ’ ἐπεὶ διδάσκειν μέ τι
 ἐπαγγέλλῃ, σπονδάς σοι ποιοῦμαι οὐ τριακοντούτιδας ἀλλ᾽
 ἑκατοντούτιδας. σὺ δὲ μόνον δίδασκε τίς ὁ συρβηνέων χορός.’
 καὶ ὅς· ‘Κλέαρχος, ὦ λῷστε, ἐν δευτέρῳ περὶ
 Παιδείας οὑτωσί φησιν ( FHG II 313 )· ‘λείπεταί
 τις ὁ συρβηνέων χορός, ὧν ἕκαστος τὸ δοκοῦν ἑαυτῷ κατᾳσαι
 δεῖ, προσέχων οὐδὲν τῷ προκαθημένῳ καὶ διδάσκοντι τὸν
 χορόν, ἀλλ’ αὐτὸς πολὺ τούτων ἀτακτότερός ἐστιν θεατής.’
 καὶ κατὰ τὸν παρῳδὸν Μάτρωνα ( fr. 6 Brandt )·
 
 οἳ μὲν γὰρ δὴ πάντες ὅσοι πάρος ἦσαν ἄριστοι ( Il. 11.825 ), 
 Εὔβοιός τε καὶ Ἑρμογένης δῖοί τε Φίλιπποι ( Il. 10.429 ), 
 οἳ μὲν δὴ τεθνᾶσι καὶ εἰν Ἀίδαο δόμοισιν ( Il. 23.52 )· 
 ἔστι δέ τις Κλεόνικος, ὃν ἀθάνατον λάχε γῆρας, 
 οὔτε ποιητάων ἀδαήμων οὔτε θεάτρων ( Od. 17.283 ), 
 ᾧ καὶ τεθνειῶτι λαλεῖν πόρε Φερσεφόνεια ( Od. 10.490 ). 
 σὺ δὲ καὶ ζῶν, καλὲ Οὐλπιανέ, πάντα μὲν ζητεῖς,
 λέγεις δὲ οὐδὲ ἕν. καὶ ὃς ‘τίς ἡδέως, ἔφη, τῶν ἐπῶν .......
 ὦ καλέ μου ἑταῖρε, ἕως ἔτι ἐμμένομεν ταῖς σπονδαῖς.’

καὶ ὁ Κύνουλκος· ‘πολλοί τινες παρῳδιῶν ποιηταὶ γεγόνασιν,
 ὦ ἑταῖρε· ἐνδοξότατος δ’ ἦν Εὔβοιος ὁ Πάριος, γενόμενος
 τοῖς χρόνοις κατὰ Φίλιππον. οὗτός ἐστιν ὁ καὶ Ἀθηναίοις
 λοιδορησάμενος, καὶ σῴζεται αὐτοῦ τῶν παρῳδιῶν βιβλία
 τέσσαρα. μνημονεύει δ’ αὐτοῦ Τίμων ἐν
 τῷ πρώτῳ τῶν Σίλλων ( fr. 39 W ). Πολέμων δ’ ἐν
 τῷ δωδεκάτῳ τῶν πρὸς Τίμαιον περὶ τῶν τὰς παρῳδίας
 γεγραφότων ἱστορῶν τάδε γράφει ( fr. 45 Pr )·
 ‘καὶ τὸν Βοιωτὸν δὲ καὶ τὸν Εὔβοιον τοὺς τὰς παρῳδίας
 γράψαντας λογίους ἂν φήσαιμι διὰ τὸ παίζειν ἀμφιδεξίως καὶ
 τῶν προγενεστέρων ποιητῶν ὑπερέχειν ἐπιγεγονότας. εὑρετὴν
 μὲν οὖν τοῦ γένους Ἱππώνακτα φατέον τὸν ἰαμβοποιόν. λέγει
 γὰρ οὗτος ἐν τοῖς ἑξαμέτροις ( fr. 85 B4 )·
 
 Μοῦσά μοι Εὐρυμεδοντιάδεα, τὴν παντοχάρυβδιν, 
 τὴν ἐγγαστριμάχαιραν, ὃς ἐσθίει οὐ κατὰ κόσμον ( Od. 20.181 ), 
 ἔννεφ᾽, ὅπως ψηφῖδι κακὸσ κακὸν οἶτον
 ὀλεῖται ( Il.
 3.417 ) 
 βουλῇ δημοσίῃ παρὰ θῖν’ ἁλὸς ἀτρυγέτοιο ( Il. 1.316 ). 
 κέχρηται δὲ καὶ Ἐπίχαρμος ὁ Συρακόσιος ἔν τισι τῶν
 δραμάτων ἐπ’ ὀλίγον καὶ Κρατῖνος ὁ τῆς ἀρχαίας κωμῳδίας
 ποιητὴς ἐν Εὐνείδαις καὶ τῶν κατ’ αὐτὸν Ἡγήμων ὁ Θάσιος, ὃν
 ἐκάλουν Φακῆν. λέγει γὰρ οὕτως ( p. 42 Brandt )·
 
 ἐς δὲ Θάσον μ’ ἐλθόντα μετεωρίζοντες ἔβαλλον 
 πολλοῖσι σπελέθοισι, καὶ ὧδέ τις εἶπε παραστάς· 
 ‘ὦ πάντων ἀνδρῶν βδελυρώτατε, τίς σ’ ἀνέπεισε 
 καλὴν ἐσ κρηπῖδα ποσὶν τοιοῖσδ᾽
 ἀναβῆναι;’ 
 τοῖσι δ’ ἐγὼ πᾶσιν μικρὸν μετὰ τοῦτ’ ἔπος εἶπον· 
 ‘μνέα μ’ ἀνέπεισε γέροντα καὶ οὐκ ἐθέλοντ᾽
 ἀναβῆναι 
 καὶ σπάνις, ἣ πολλοὺς Θασίων εἰς ὁλκάδα βάλλει 
 
 εὐκούρων βδελυρῶν, ὀλλύντων τ’ ὀλλυμένων τε 
 ἀνδρῶν, οἳ καὶ νῦν κεῖθι κακῶς κακὰ
 ῥαψῳδοῦσιν· 
 οἷς καὶ ἐγὼ μετὰ τοῖσιν τὰ χρηίζων ἐποίθησα. 
 αὖθις δ’ οὐκ ἐπὶ κέρδος ἀπείσομαι εἰς Θασίους 
 μηθὲν πημαίνων κλυτὸν ἄργυρον ἐγγυαλίξων, 
 μή τίς μοι κατὰ οἶκον Ἀχαιάδων νεμεσήσῃ ( Od. 2.101 ) 
 πεσσομένης ἀλόχου τὸν ἀχαικὸν ἄρτον ἐν οἴκοις, 
 καί ποτέ τις εἴπῃ σμικρὸν τυροῦντ’ ἐσιδοῦσα ( Il. 6.459 ), 
 ‘ὡς φιλίων ωρμην παρ’ Ἀθηναίοισιν ἀείσας 
 πεντήκοντ’ ἔλαβε δραχμάς, σὺ δὲ μικρὸν ἐπέψω.’ 
 ταῦτά μοι ὁρμαίνοντι παρίστατο Παλλὰς Ἀθήνη ( Od. 3.222 ), 
 χρυσῆν ῥάβδον ἔχουσα, καὶ ἤλασεν εἶπέ τε φωνῇ· 
 ‘δεινὰ παθοῦσα Φακῆ βδελυρά, χώρει ᾽ς τὸν ἀγῶνα.’ 
 καὶ τότε δὴ θάρσησα καὶ ἤειδον πολὺ μᾶλλον ( Il. 1.92 )

πεποίηκε δὲ παρῳδίας καὶ Ἕρμιππος ὁ τῆς ἀρχαίας 
 κωμῳδίας ποιητής. τούτων δὲ πρῶτος εἰσῆλθεν εἰς
 τοὺς ἀγῶνας τοὺς θυμελικοὺς Ἡγήμων καὶ παρ’ Ἀθηναίοις
 ἐνίκησεν ἄλλαις τε παρῳδίαις καὶ τῇ Γιγαντομαχίᾳ. γέγραφε
 δὲ καὶ κωμῳδίαν εἰς τὸν ἀρχαῖον τρόπον, ἣν ἐπιγράφουσιν
 Φιλίνην. ὁ δὲ Εὔβοιος πολλὰ μὲν εἴρηκεν ἐν τοῖς ποιήμασιν
 χαρίεντα, περὶ μὲν τῆς τῶν βαλανέων μάχης ( fr. 1
 Brandt )· 
 
 βάλλον δ’ ἀλλήλους χαλκήρεσιν ἐγχείῃσιν ( Il. 18.534 ). 
 περὶ δὲ τοῦ λοιδορουμένου κουρέως τῷ κεραμεῖ τῆς
 γυναικὸς χάριν ( fr. 2 )· 
 μήτε σὺ τόνδ’ ἀγαθός περ ἐὼν ἀποαίρεο, κουρεῦ, 
 μήτε σύ, Πηλείδη ( Il. 1.275.
 77 ). 
 ὅτι δὲ ἦν τις περὶ αὐτοὺς δόξα παρὰ τοῖς
 Σικελιώταις Ἀλέξανδρος ὁ Αἰτωλὸς ὁ τραγῳδοδιδάσκαλος
 ποιήσας ἐλεγεῖον τρόπον τοῦτον δηλοῖ ( p. 230
 M )· 
 ὡς Ἀγαθοκλῆος λάσιαι φρένες ἤλασαν ἔξω 
 πατρίδος. ἀρχαίων ἦν ὅδ’ ἀνὴρ προγόνων, 
 εἰδὼς ἐκ νεότητος ἀεὶ ξείνοισιν ὁμιλεῖν 
 ξεῖνος· Μιμνέρμου δ’ εἰς ἔπος ἄκρον ἰὼν 
 παιδομανεῖ σὺν ἔρωτι πότην ἶσον. ἔγραφε δ’ ὡνὴρ 
 εὖ παρ’ Ὁμηρείην ἀγλαίην ἐπέων 
 πισσύγγους ἢ φῶρας ἀναιδέας ἤ τινα χλούνην, 
 φλύων ἀνθηρῇ σὺν κακοδαμονίῃ. 
 τοῖα Συρηκοσίοις καὶ ἔχων χάριν. ὃς δὲ Βοιωτοῦ 
 ἔκλυεν, Εὐβοίῳ τέρψεται οὐδ’ ὀλίγον.’

πολλῶν οὖν ἑκάστοτε τοιούτων λεγομένων, ἐπεί ποτε ἑσπέρα
 κατελάμβανεν ἡμᾶς, ὃ μέν τις ἔλεγεν ‘παῖ, λυχνίον᾽, ὃ δὲ
 λυχνέα, ὃ δὲ λοφνίδα, οὕτω καλεῖσθαι φάσκων τὴν ἐκ τοῦ
 φλοιοῦ λαμπάδα, ὃ δὲ πανόν, ἄλλος δὲ φανόν, ὃ δὲ λυχνοῦχον,
 ὃ δὲ λύχνον, καὶ δίμυξον δὲ λύχνον
 ἕτερος, ἄλλος δὲ ἑλάνην, ὃ δέ τις ἑλάνας, τὰς λαμπάδας οὕτω
 φάσκων καλεῖσθαι παρὰ τὴν ἕλην· οὕτω δ’ εἰπεῖν Νεάνθην ἐν
 αʹ τῶν περὶ Ἄτταλον Ἱστοριῶν ( FHG III
 4 )· καὶ ἄλλος ὅ τι δή ποτε, ὡς τάραχον γίνεσθαι
 οὐ τὸν τυχόντα τῶν ἐπὶ τούτοις πίστεων παρὰ πάντων
 λεγομένων. Σιληνὸν μὲν γάρ τις τὸν γλωσσογράφον ἔφασκεν
 Ἀθηναίους λέγειν τὰς λαμπάδας φανούς. Τιμαχίδας δὲ ὁ Ῥόδιος
 δέλετρον τὸν φανὸν καλεῖσθαι, οἷον, φησίν, οἱ
 νυκτερευόμενοι τῶν νέων ἔχουσιν ... οὓς οὗτοι ἑλάνας
 καλοῦσιν. Ἀμερίας δὲ γράβιον τὸν φανόν. Σέλευκος δὲ οὕτως
 ἐξηγεῖται ταύτην τὴν λέξιν· ‘γράβιόν ἐστιν τὸ πρίνινον ἢ
 δρύινον ξύλον, ὃ περιεθλασμένον καὶ κατεσχισμένον
 ἐξάπτεσθαι καὶ φαίνειν τοῖς ὁδοιποροῦσιν. Θεοδωρίδας γοῦν ὁ
 Συρακόσιος ἐν Κενταύροις διθυράμβῳ φησίν ( anth.
 Bergk. p. 521 )· 
 πίσσα δ’ ἀπὸ γραβίων ἔσταζεν, 
 οἷον ἀπὸ .... λαμ πάδων. μν ημονεύει
 δὲ γραβίων κα ὶ Στράττις ἐν Φοινίσσαις
 ( I 726 K ).

ὅτι δὲ λυχνοῦχοι οἱ νῦν καλούμενοι φανοὶ ὠνομάζοντο
 Ἀριστοφάνης ἐν Αἰολοσίκωνι παρίστησιν ( ib.
 394 )· 
 καὶ διαστίλβονθ’ ὁρῶμεν, 
 ὥσπερ ἐν κενῷ λυχνούχῳ, 
 πάντα τῆς ἐξωμίδος. 
 
 ἐν δὲ τῷ δευτέρῳ Νιόβῳ προειπὼν λυχνοῦχον
 ( ib. 463 ) 
 οἴμοι κακόδαιμον, φησίν, ὁ λυχνοῦχος ἡμῖν οἴχεται. εἶτ᾽
 ἐπιφέρει· 
 καὶ πῶς ὑπερβὰς τὸν λυχνοῦχον οἴχεται 
 κἄλαθέ σε; 
 ἐν δὲ τοῖς ἑξῆς καὶ λυχνίδιον αὐτὸν καλεῖ διὰ
 τούτων· 
 ἀλλ’ ὥσπερ ὁ λύχνος 
 ὁμοιότατα κάθευδ’ ἐπὶ τοῦ λυχνιδίου. 
 Πλάτων δ’ ἐν Νυκτὶ Μακρᾷ ( ib. 624 )·
 
 ἕξουσιν οἱ πομπεῖς λυχνούχους δηλαδή. 
 Φερεκράτης Δουλοδιδασκάλῳ ( ib. 156 )·
 
 ἄνυσόν ποτ’ ἐξελθών, κρότος γὰρ γίγνεται, 
 καὶ τὸν λυχνοῦχον ἔκφερ’ ἐνθεὶς τὸν λύχνον. 
 Ἄλεξις δ’ Ἐκκηρυττομένῳ ( II 332 K )·
 
 ὥστ’ ἐξελὼν ἐκ τοῦ λυχνούχου τὸν λύχνον 
 μικροῦ κατακαύσας ἔλαθ’ ἑαυτόν, ὑπὸ μάλης 
 τῇ γαστρὶ μᾶλλον τοῦ δέοντος προσαγαγών. 
 Εὐμήδης δ’ ἐν Σφαττομένῳ ( III 377 K )
 προειπών· 
 ἡγοῦ μέν· ἢν δὲ . υ̣κνον εἰς τὸ πρόσθ’ ἰδὼν 
 ......... ατο . ϋμένιδι ........ ς, 
 ἐπιφέρει· 
 .... λυχνο ύχῳ ... κο.......... 
 
 Ἐπικράτης δ’ ἐν Τριόδοντι ἢ Ῥωποπώλῃ προειπών
 ( II 285 K )· 
 λαβὲ τριόδοντα καὶ λυχνοῦχον, 
 ἐπιφέρει· 
 ἐγὼ δὲ δεξιᾷ γε τόνδ’ ἔχω τινά, 
 σιδηρότευκτον ἐναλίων θηρῶν βέλος, 
 κερατίνου τε φωσφόρου λύχνου σέλας. 
 Ἄλεξις Μίδωνι ( ib. 351 )· 
 ὁ πρῶτος εὑρὼν μετὰ λυχνούχου περιπατεῖν 
 τῆς νυκτὸς ἦν τις κηδεμὼν τῶν δακτύλων.

ἐν δὲ Θεοφορήτῳ ὁ αὐτὸς Ἄλεξις ( ib.
 325 )· 
 οἶμαί γ’ ἐπιτιμᾶν τῶν ἀπαντώντων τινὰς 
 ἡμῖν, ὅτι τηνικαῦτα μεθύων περιπατῶ. 
 ποῖος γάρ ἐστιν φανός, ὦ πρὸς τῶν θεῶν, 
 τοιοῦτος οἷος ὁ γλυκύτατος ἥλιος; 
 Ἀναξανδρίδης δὲ ἐν Ὕβρει ( ib. 157 )·
 
 οὔκουν λαβὼν τὸν φανὸν ἅψεις μοι λύχνον; 
 ἄλλοι δὲ ἔφασκον φανὸν λέγεσθαι τὴν λαμπάδα, οἳ δὲ
 τὴν ἔκ τινων ξύλων τετμημένων δέσμην. Μένανδρος Ἀνεψιοῖς
 ( III 20 K )· 
 ὁ φανός ἐστι μεστὸς ὕδατος οὑτοσί· 
 δεῖ τ’ οὐχὶ σείειν, ἀλλ’ ἀποσείειν αὐτόθεν. 
 Νικόστρατος ἐν Πατριώταις ( II 226 K )·
 
 ὁ κάπηλος γὰρ οὑκ τῶν γειτόνων 
 ἄν τ’ οἶνον ἄν τε φανὸν ἀποδῶταί τινι 
 ἄν τ’ ὄξος, ἀπέπεμψ’ ὁ κατάρατος δοὺς ὕδωρ. 
 Φιλιππίδης Συμπλεούσαις ( III 306 )·
 
 
 ὁ φανὸς ἡμῖν οὐκ ἔφαινεν οὐδὲ ἕν. 
 Β. ἔπειτα φυσᾶν δυστυχὴς οὐκ ἠδύνω;

Φερεκράτης δὲ ἐν Κραπατάλλοις τὴν νῦν λυχνίαν καλουμένην
 λύχνειον κέκληκεν διὰ τούτων ( I 169 K )· 
 τίς τῶν λυχνείων ἡ ᾽ργασία; Β. Τυρρηνική. 
 ποικίλαι γὰρ ἦσαν αἱ παρὰ τοῖς Τυρρηνοῖς ἐργασίαι,
 φιλοτέχνων ὄντων τῶν Τυρρηνῶν. Ἀντιφάνης δ’ Ἱππεῦσι
 ( II 54 K )· 
 τῶν δ’ ἀκοντίων 
 συνδοῦντες ὀρθὰ τρία λυχνείῳ χρώμεθα. 
 Δίφιλος δ’ ἐν Ἀγνοίᾳ ( ib. 541 )·
 
 ἅψαντες λύχνον 
 λυχνεῖον ἐζητοῦμεν. 
 Εὐφορίων δ’ ἐν Ἱστορικοῖς Ὑπομνήμασιν ( fr.
 24 M ) Διονύσιόν φησι τὸν νεώτερον Σικελίας
 τύραννον Ταραντίνοις εἰς τὸ πρυτανεῖον ἀναθεῖναι λυχνεῖον
 δυνάμενον καίειν τοσούτους λύχνους ὅσος ὁ τῶν ἡμερῶν ἐστιν
 ἀριθμὸς εἰς τὸν ἐνιαυτόν. Ἕρμιππος δὲ ὁ κωμῳδιοποιὸς ἐν
 Ἰάμβοις ( I 248 K ) τὸ στρατιωτικὸν λυχνεῖον
 σύνθετον οὕτως ὀνομάζει. ἐν δὲ Φορμοφόροις δράματι
 ( ib. 243 )· 
 τῇδ’ ἐξιόντι δεξιᾷ, ὦ λυχνίδιον. 
 πανὸς δ’ ὀνομάζεται τὸ διακεκομμένον ξύλον καὶ
 συνδεδεμένον· τούτῳ δ’ ἐχρῶντο λαμπάδι. Μένανδρος Ἀνεψιοῖς
 ( III 21 K )· 
 οἶσ᾽ εἰσιὼν 
 πανόν, λύχνον, λυχνοῦχον, ὅ τι πάρεστι· φῶς 
 μόνον πολὺ ποίει. 
 
 Δίφιλος Στρατιώτῃ ( II 542 K )· 
 ἀλλ’ ὁ πανὸς ὕδατός ἐστι μεστός. 
 πρότερος δὲ τούτων Αἰσχύλος ἐν Ἀγαμέμνονι μέμνηται
 | τοῦ πανοῦ ( 296 ) καὶ Εὐριπίδησ | ἐν
 Ἴωνι ( 195 ). ἔλεγ ον δὲ τοῦτον οἱ |
 πρὸ ἡμῶν κ αὶ ξυλολυχνοῦ- | χον, οὗ
 μνη μονεύει Ἄλεξισ | ἐν Εἰσοικιζ ομένῳ
 οὕτωσ ( II 408 K )· fol. 371r
 pag. b, inde a v. 6 
 
 ὁ δὲ ξυλο λυχνοῦχος .... 
 πυρὸς 
 νὶ 
 χ 
 ο 
 κ .......... μνημο- 
 νε ύει δὲ Θεόπομπος ἐν Εἰρή- 
 ν ῃ λέγων οὑτωσί ( I 735 K )· ‘ἡμᾶς δ᾽
 ἀ- 
 παλ λαχθέντας ἐπ’ ἀγαθαῖσ 
 τύχα ις ὀβελισκολυχνίου 
 καὶ ξ ιφομαχαίρας πικρᾶσ 
 επακ 
 επισ 
 ασελ 
 ωτι 
 πῶς 
 
 μεν 
 δαίν 
 γωδ 
 ὀισπ 
 φη 
 ενο 
 νειμ 
 απτ 
 Φιλύ λλιος ( I 788 K ) 
 π 
 δι 
 λα 
 φ 
 φ 
 τ 
 ξ 
 δ 
 . 
 . 
 . 
 
 fol. 371v pag. a 
 ὡς ἐβάδιζον δαίδασ μετὰ χερσὶν ἔχοντες’. δὲ τῶν
 ἄλλων 
 έμενον ἔν 
 δέοι κατα 
 ὅπερ ἔτι . ρων 
 ιη 
 . 
 . 
 . 
 . 
 . 
 . 
 κάν 
 ῆι ο φησὶ 
 λεί 
 οδω ι εἰσ 
 ωλι δ’ ενι 
 λύ 
 υθέ 
 υτί 
 όν 
 ῆσ 
 εκ 
 ου 
 ψη 
 χρυ 
 αφά 
 ει· 
 ον 
 
 υ 
 διμύ ξου 
 ει 
 ὰ 
 σ 
 αῖ 
 . 
 α 
 . 
 . 
 ξυλολύχνου δὲ μέμνηται Ἄλεξις ( supra p. 553,
 6 )· καὶ τάχα τούτῳ ὅμοιόν ἐστι τὸ παρὰ Θεοπόμπῳ
 ὀβελισκόλυχνον ( sic ). Φιλύλλιος δὲ
 ( supra p. 554, 9 ) τὰς λαμπάδας δᾷδας καλεῖ.
 οὐ παλαιὸν δ’ εὕρημα λύχνος· φλογὶ δ’ οἱ παλαιοὶ τῆς τε
 δᾳδὸς καὶ τῶν ἄλλων ξύλων ἐχρῶντο. ‘κοιμίσαι λύχνον’
 Φρύνιχος φησί ( I 377 K ). Νίκανδρος δ’ ὁ
 Κολοφώνιος κτλ’ ( cf. p. 701 a ) 
 .......... σω καὶ θρυαλλίδ᾽, ἢν δέῃ. καὶ Πλάτων ἐν Νυκτὶ
 μακρᾷ ( I 624 K )· 
 ἐνταῦθ’ ἐπ’ ἄκρων τῶν κροτάφων ἕξει λύχνον 
 δίμυξον. μνημονεύει τοῦ διμύξου λύχνου καὶ Μεταγένης ἐν
 Φιλοθύτῃ ( ib. 708 ) καὶ Φιλωνίδης ἐν Κοθόρνοις
 ( ib. 255 ). Κλείταρχος δ’ ἐν ταῖς Γλώσσαις
 λοφνίδα φησὶ καλεῖν Ῥοδίους τὴν ἐκ τοῦ
 φλοιοῦ τῆς ἀμπέλου λαμπάδα. Ὅμηρος δὲ τὰς λαμπάδας δετὰς
 ὀνομάζει ( Il. 11.554 )· 
 καιόμεναί τε δεταί, τάς τε τρεῖ ἐσσύμενός περ. ἑλάνη δὲ ἡ
 λαμπὰς καλεῖται, ὡς Ἀμερίας φησίν. Νίκανδρος δ’ ὁ
 Κολοφώνιος ( fr. 89 Schn ) ἑλάνην τὴν τῶν
 καλάμων δέσμην. λύχνα δὲ οὐδετέρως εἴρηκεν Ἡρόδοτος ἐν
 δευτέρᾳ Ἱστοριῶν ( c. 62 ). λυχνοκαυτίαν δὲ ἣν
 οἱ πολλοὶ λέγουσιν λυχναψίαν Κηφισόδωρος ἐν Ὑί ( I 802
 K ). 
 καὶ ὁ Κύνουλκος αἰεί ποτε τῷ Οὐλπιανῷ ἀντικορυσσόμενος ἔφη·
 ‘ἐμοὶ δέ, παῖ δωρόδειπνε, ἀσσαρίου κανδήλας πρίω, ἵνα κἀγὼ
 κατὰ τὸν καλὸν Ἀγάθωνα ( fr. 15 N ) ἀναφωνήσω
 τάδε τὰ τοῦ ἡδίστου Ἀριστοφάνους ( I 544
 K )· 
 ἐκφέρετε πεύκας κατ’ Ἀγάθωνα φωσφόρους.’ καὶ ταῦτ’ εἰπὼν
 
 οὐρὰν ὑπίλας ὑπὸ λεοντόπουν βάσιν ( Eur. fr. 540
 N ), 
 ὑπεξῆλθεν τοῦ συμποσίου ὑπνηλὸς κάρτα
 γενόμενος.

τῶν δὲ πολλῶν τὸ ἰὴ παιὼν ἐπιφθεγγομένων ὁ Ποντιανὸς ἔφη·
 ‘τὸ ἰὴ παιών, ἄνδρες φίλοι, μαθεῖν βούλομαι εἴτε παροιμία
 ἐστὶν εἴτε ἐφύμνιον εἴτε τι ἄλλο.’ πρὸς ὃν ὁ Δημόκριτος
 ἔφη· ‘Κλέαρχος ὁ Σολεὺς οὐδενὸς ὢν δεύτερος τῶν τοῦ σοφοῦ
 Ἀριστοτέλους μαθητῶν ἐν τῷ προτέρῳ περὶ Παροιμιῶν
 ( FHG II 318 ) τὴν Λητώ φησιν ἐκ Χαλκίδος τῆς
 Εὐβοίας ἀνακομίζουσαν εἰς Δελφοὺς Ἀπόλλωνα καὶ Ἄρτεμιν
 γενέσθαι περὶ τὸ τοῦ κληθέντος Πύθωνος σπήλαιον. καὶ
 φερομένου τοῦ Πύθωνος ἐπ’ αὐτοὺς ἡ Λητὼ τῶν παίδων τὸν ἕτερον ἐν ταῖς ἀγκάλαις
 ἔχουσα, ἐπιβᾶσα τῷ λίθῳ τῷ νῦν ἔτι κειμένῳ ὑπὸ τῷ ποδὶ τῆς
 χαλκῆς εἰργασμένης Λητοῦς, ὃ τῆς τότε πράξεως μίμημα
 γενόμενον ἀνάκειται παρὰ τὴν πλάτανον ἐν Δελφοῖς, εἶπεν ‘ἵε
 παῖ.’ τυχεῖν δὲ τόξα μετὰ χεῖρας ἔχοντα τὸν Ἀπόλλωνα. τοῦτο
 δ’ ἐστὶν ὡς ἂν εἴποι τις ‘ἄφιε παῖ’ καὶ ‘βάλε παῖ.’ διόπερ
 ἀπὸ τούτου λεχθῆναί φασιν τὸ ἵε παῖ καὶ ἵε παιών. ἔνιοι δὲ
 παρεγκλίνοντές τε τὴν λέξιν καὶ ψιλοῦντεσ ἐπὶ
 τοῖς δεινοῖς ἀλεξητήριόν τινα παροιμίαν λέγουσιν ‘ἰὴ παιών’
 καὶ οὐχὶ ‘ἵε παῖ.’ πολλοὶ δὲ καὶ ἐπὶ τοῖς τέλος ἔχουσιν
 ἐπιφθεγγόμενοι οἳ μὲν ἐν παροιμίᾳ φασὶν οὕτως τοῦτο δὴ τὸ
 λεγόμενον ‘ἰὴ παιών,’ διὰ δὲ τὸ λίαν ἡμῖν εἶναι σύνηθες
 λανθάνον ὂν ἐν παροιμίᾳ. οἳ δὲ τὸ τοιοῦτο λέγοντες οὐχ ὡς
 παροιμίαν ... τὸ δὲ ὑφ’ Ἡρακλείδου τοῦ Ποντικοῦ λεχθὲν
 φανερῶς πέπλασται, ἐπὶ σπονδαῖς τοῦτο πρῶτον εἰς τρὶς
 εἰπεῖν τὸν θεὸν οὕτως ‘ἵη παιάν ἵη παιών.’ ἐκ ταύτης γὰρ
 τῆς πίστεως τὸ τρίμετρον καλούμενον ἀνατίθησι τῷ θεῷ,
 φάσκων τοῦ θεοῦ τοῦθ’ ἑκάτερον εἶναι τῶν μέτρων, ὅτι μακρῶν
 μὲν τῶν πρώτων δύο συλλαβῶν λεγομένων ‘ἰὴ παιάν’ ἡρῷον
 γίνεται, βραχέων δὲ λεχθεισῶν ἰαμβεῖον· διὰ δὲ
 τοῦτο δῆλον ὅτι καὶ τὸν χωλίαμβον ἀναθετέον αὐτῷ. βραχειῶν
 γὰρ γινομένων εἰ δύο τὰς ἁπασῶν
 τελευταίας συλλαβὰς εἰς μακρὰν ποιήσει τις, ὁ Ἱππώνακτος
 ἴαμβος ἔσται.’

μετὰ ταῦτ’ ἤδη μελλόντων καὶ ἡμῶν ἀνίστασθαι ἐπεισῆλθον
 παῖδες φέροντες ὃ μέν τις θυμιατήριον, ὃ δὲ — — — —
 f. 372v pag. a τοῦ συμποσίου ...... δε̣ |
 λιβ α ν ωτοῦ ...... ιμ̣πο̣ι̣ | . — —
 — — — . δὴ ... | — — — — — ηιθυτ̣α. | — — — — — — τὰ τὸν |
 — — — — — αν. τήν ...... ε̣νο̣ρ̣ ..... οι | ...... ὸ .....
 καὶ τόδε ε | .... ε̣ . τοῦ θ υμι ατηρίου | ......
 κ̣αὶ̣ ἐ . τοῦ λι βανωτοῦ, | τοῖς θεοῖς πᾶσι καὶ
 πάσαις | εὐξ̣άμενος, ἐπισπείσας | τοῦ οἴνου καὶ δοὺς κατὰ |
 τὸ νόμιμον τὸ ἐπιχώριον τὸ | λοιπὸν τοῦ ἀκράτου
 τῷ | διδόντι ἐκπιεῖν παιδὶ | τὸν εἰς τὴν Ὑγίειαν παι|ᾶνα
 ᾄσας τὸν ποιηθέν|τα ὑπὸ Ἀρίφρονος τοῦ Σι|κυωνίου τόνδε
 ( PL III 595 B4 )· 
 Ὑγίεια, πρεσβίστα μακάρων, μετὰ σοῦ ναίοιμι τὸ 
 λειπόμενον βιοτᾶς, σὺ δέ μοι πρόφρων σύνοικος 
 εἰ γάρ τις ἢ πλούτου χάρις ἢ τεκέων [εἴης· 
 ἢ τᾶς ἰσοδαίμονος ἀνθρώποις βασιληίδος
 ἀρχᾶς ἢ 
 πόθων, 
 
 οὓς κρυφίοις Ἀφροδίτας ἄρκυσιν θηρεύομεν, 
 ἢ εἴ τις ἄλλα θεόθεν ἀνθρώποισι τέρψις ἢ πόνων 
 ἀμπνοὰ πέφανται, 
 μετὰ σεῖο, μάκαιρ’ Ὑγίεια, 
 τέθαλε πάντα καὶ λάμπει Χαρίτων ὄαροι· 
 σέθεν δὲ χωρὶς οὔτις εὐδαίμων ἔφυ . 
 καὶ ἀσπα|σάμενος ἡμᾶς φιλοφρό νωσ ...
 ἀπομάττοντας ... | — — — οἴδασιν ο ἱ πα λαιοί.
 Σώπατρος γὰρ ὁ φλυακογράφος ἐν τῷ ἐπιγραφομένῳ δράματι Φακῆ
 λέγει οὕτως· 
 κρεανομοῦμαι καὶ τὸν ἐκ Τυρρηνίας 
 οἶνον σὺν ὀκτὼ λαμβάνειν ἐπίσταμαι. 
 ταῦτα, φίλτατε Τιμόκρατες, κατὰ τὸν Πλάτωνα
 ( ep. 2 p. 314c ) οὐ Σωκράτους νέου καὶ καλοῦ
 παίγνια, ἀλλὰ τῶν δειπνοσοφιστῶν σπουδάσματα. κατὰ γὰρ τὸν
 Χαλκοῦν Διονύσιον ( fr. 6 B )· 
 τί κάλλιον ἀρχομένοισιν 
 ἢ καταπαυομένοις ἢ τὸ ποθεινότατον;