Ἡροδότου εἴθε μὲν καὶ τὰ ἄλλα μιμήσασθαι δυνατὸν
ἦν. οὐ πάντα φημὶ ὅσα προσῆν αὐτῷ
(μεῖζον γὰρ εὐχῆς τοῦτό γε) ἀλλὰ κἂν ἓν ἐκ τῶν
ἁπάντων—οἷον ἢ κάλλος τῶν λόγων ἢ ἁρμονίαν
αὐτῶν ἢ τὸ οἰκεῖον τῇ Ἰωνίᾳ καὶ προσφυὲς ἢ τῆς
γνώμης τὸ περιττὸν ἢ ὅσα μυρία καλὰ ἐκεῖνος
ἅμα πάντα συλλαβὼν ἔχει πέρα τῆς εἰς μίμησιν
ἐλπίδος. ἃ δὲ ἐποίησεν ἐπὶ τοῖς συγγράμμασιν
καὶ ὡς πολλοῦ ἄξιος τοῖς Ἕλλησιν ἅπασιν ἐν
βραχεῖ κατέστη,
 
 καὶ ἐγὼ καὶ σὺ καὶ ἄλλος ἂν
μιμησαίμεθα.
 Πλεύσας γὰρ οἴκοθεν ἐκ τῆς Καρίας εὐθὺ τῆς
Ἑλλάδος ἐσκοπεῖτο πρὸς ἑαυτὸν ὅπως ἂν τάχιστα
καὶ ἀπραγμονέστατα ἐπίσημος καὶ περιβόητος
γένοιτο καὶ αὐτὸς καὶ τὰ συγγραμμάτια. τὸ μὲν
οὖν περινοστοῦντα νῦν μὲν Ἀθηναίοις, νῦν δὲ
Κορινθίοις ἀναγινώσκειν ἢ Ἀργείοις ἢ Λακεδαιμονίοις
ἐν τῷ μέρει, ἐργῶδες καὶ μακρὸν ἡγεῖτο
εἶναι καὶ τριβὴν οὐ μικρὰν ἐν τῷ τοιούτῳ ἔσεσθαι.
οὔκουν ἠξίου διασπᾶν τὸ πρᾶγμα οὐδὲ κατὰ
διαίρεσιν οὕτω κατ' ὀλίγον ἀγείρειν καὶ συλλέγειν
 

τὴν γνῶσιν, ἐπεβούλευε δέ, εἰ δυνατὸν εἴη, ἀθρόους
που λαβεῖν τοὺς Ἕλληνας ἅπαντας. ἐνίσταται οὖν


 

Ὀλύμπια τὰ μεγάλα, καὶ ὁ Ἡρόδοτος τοῦτ'
ἐκεῖνο ἥκειν οἱ νομίσας τὸν καιρόν, οὗ μάλιστα
ἐγλίχετο, πλήθουσαν τηρήσας τὴν πανήγυριν,
ἁπανταχόθεν ἤδη τῶν ἀρίστων συνειλεγμένων,
παρελθὼν ἐς τὸν ὀπισθόδομον οὐ θεατήν, ἀλλ’
ἀγωνιστὴν Ὀλυμπίων παρεῖχεν ἑαυτὸν ᾄδων τὰς
ἱστορίας καὶ κηλῶν τοὺς παρόντας, ἄχρι τοῦ καὶ
Μούσας κληθῆναι τὰς βίβλους αὐτοῦ, ἐννέα καὶ
αὐτὰς οὔσας.

Ἤδη οὖν ἅπαντες αὐτὸν ᾔδεσαν πολλῷ μᾶλλον
ἢ τοὺς Ὀλυμπιονίκας αὐτούς. καὶ οὐκ ἔστιν
ὅστις ἀνήκοος ἦν τοῦ Ἡροδότου ὀνόματος—οἱ μὲν
αὐτοὶ ἀκούσαντες ἐν Ὀλυμπίᾳ, οἱ δὲ τῶν ἐκ τῆς
πανηγύρεως ἡκόντων πυνθανόμενοι· καὶ εἴ πού
γε φανείη μόνον, ἐδείκνυτο ἂν τῷ δακτύλῳ, Οὗτος
ἐκεῖνος Ἡρόδοτός ἐστιν ὁ τὰς μάχας τὰς Περσικὰς
Ἰαστὶ συγγεγραφώς, ὁ τὰς νίκας ἡμῶν ὑμνήσας.
τοιαῦτα ἐκεῖνος ἀπέλαυσε τῶν ἱστοριῶν, ἐν μιᾷ
συνόδῳ πάνδημόν τινα καὶ κοινὴν ψῆφον τῆς
Ἑλλάδος λαβὼν καὶ ἀνακηρυχθεὶς οὐχ ὑφ' ἑνὸς
μὰ Δία κήρυκος, ἀλλ’ ἐν ἁπάσῃ πόλει, ὅθεν
ἕκαστος ἦν τῶν πανηγυριστῶν.

Ὅπερ ὕστερον κατανοήσαντες, ἐπίτομόν τινα
ταύτην ὁδὸν ἐς γνῶσιν, Ἱππίας τε ὁ ἐπιχώριος
αὐτῶν σοφιστὴς καὶ Πρόδικος ὁ Κεῖος καὶ
Ἀναξιμένης ὁ Χῖος καὶ Πῶλος ὁ Ἀκραγαντῖνος
καὶ ἄλλοι συχνοὶ λόγους ἔλεγον ἀεὶ καὶ αὐτοὶ πρὸς
τὴν πανήγυριν, ἀφ' ὧν γνώριμοι ἐν βραχεῖ ἐγίγνοντο.

Καὶ τί σοι τοὺς παλαιοὺς ἐκείνους λέγω σοφιστὰς
καὶ συγγραφέας καὶ λογογράφους ὅπου τὰ
τελευταῖα ταῦτα καὶ Ἀετίωνά φασι τὸν ζωγράφον

 

συγγράψαντα τὸν Ῥωξάνης καὶ Ἀλεξάνδρου γάμον
εἰς Ὀλυμπίαν καὶ αὐτὸν ἀγαγόντα τὴν εἰκόνα
ἐπιδείξασθαι, ὥστε Προξενίδαν Ἑλλανοδίκην τότε
ὄντα ἡσθέντα τῇ τέχνῃ γαμβρὸν ποιήσασθαι τὸν
Ἀετίωνα;

Καὶ τί τὸ θαῦμα ἐνῆν τῇ γραφῇ αὐτοῦ, ἤρετό
τις, ὡς τὸν Ἑλλανοδίκην δι’ αὐτὸ οὐκ ἐπιχωρίῳ
τῷ Ἀετίωνι συνάψασθαι τῆς θυγατρὸς τὸν γάμον;
ἔστιν ἡ εἰκὼν ἐν Ἰταλίᾳ, κἀγὼ εἶδον ὥστε καὶ σοὶ
ἂν εἰπεῖν ἔχοιμι. θάλαμός ἐστι περικαλλὴς καὶ
κλίνη νυμφική, καὶ ἡ Ῥωξάνη κάθηται πάγκαλόν
τι χρῆμα παρθένου ἐς γῆν ὁρῶσα, αἰδουμένη
ἑστῶτα τὸν Ἀλέξανδρον. Ἔρωτες δέ τινες μειδιῶντες·
ὁ μὲν κατόπιν ἐφεστὼς ἀπάγει τῆς
κεφαλῆς τὴν καλύπτραν καὶ δείκνυσι τῷ νυμφίῳ
τὴν Ῥωξάνην, ὁ δὲ τις μάλα δουλικῶς ἀφαιρεῖ τὸ
σανδάλιον ἐκ τοῦ ποδός ὡς κατακλίνοιτο ἤδη,
ἄλλος τῆς χλανίδος τοῦ Ἀλεξάνδρου ἐπειλημμένος,
Ἔρως καὶ οὗτος, ἕλκει αὐτὸν πρὸς τὴν Ῥωξάνην
πάνυ βιαίως ἐπισπώμενος. ὁ βασιλεὺς δὲ αὐτὸς
μὲν στέφανόν τινα ὀρέγει τῇ παιδί, πάροχος δὲ
καὶ νυμφαγωγὸς Ἡφαιστίων συμπάρεστι δᾷδα
καιομένην ἔχων, μειρακίῳ πάνυ ὡραίῳ ἐπερειδόμενος—Ὑμέναιος
οἶμαί ἐστιν (οὐ γὰρ ἐπεγέγραπτο
τοὔνομα). ἑτέρωθι δὲ τῆς εἰκόνος ἄλλοι
Ἔρωτες παίζουσιν ἐν τοῖς ὅπλοις τοῦ Ἀλεξάνδρου,
δύο μὲν τὴν λόγχην αὐτοῦ φέροντες, μιμούμενοι
τοὺς ἀχθοφόρους ὁπότε δοκὸν φέροντες βαροῖντο·
ἄλλοι δὲ δύο ἕνα τινὰ ἐπὶ τῆς ἀσπίδος κατακείμενον,
βασιλέα δῆθεν καὶ αὐτόν, σύρουσιν τῶν
ὀχάνων τῆς ἀσπίδος ἐπειλημμένοι· εἷς δὲ δὴ ἐς
τὸν θώρακα ἐσελθὼν ὕπτιον κείμενον λοχῶντι

 

ἔοικεν, ὡς φοβήσειεν αὐτούς, ὁπότε κατ' αὐτὸν
γένοιντο σύροντες.

Οὐ παιδιὰ δὲ ἄλλως ταῦτά ἐστιν οὐδὲ περιείργασται
ἐν αὐτοῖς ὁ Ἀετίων, ἀλλὰ δηλοῖ τοῦ
Ἀλεξάνδρου καὶ τὸν ἐς τὰ πολεμικὰ ἔρωτα, καὶ
ὅτι ἅμα καὶ Ῥωξάνης ἤρα καὶ τῶν ὅπλων οὐκ
ἐπελέληστο. πλὴν ἀλλ’ ἥ γε εἰκὼν αὐτὴ καὶ
ἄλλως γαμήλιόν τι ἐπὶ τῆς ἀληθείας διεφάνη
ἔχουσα, προμνησαμένη τῷ Ἀετίωνι τὴν τοῦ
Προξενίδου θυγατέρα. καὶ ἀπῆλθε γήμας καὶ
αὐτός, πάρεργον τῶν Ἀλεξάνδρου γάμων, ὑπὸ
νυμφαγωγῷ τῷ βασιλεῖ, μισθὸν εἰκασμένου γάμου
προσλαβὼν ἀληθῆ γάμον.

Ἡρόδοτος μὲν οὖν (ἐπάνειμι γὰρ ἐπ' ἐκεῖνον)
ἱκανὴν τῶν Ὀλυμπίων τὴν πανήγυριν ἡγεῖτο καὶ
συγγραφέα θαυμαστὸν δεῖξαι τοῖς Ἕλλησι τὰς
Ἑλληνικὰς νίκας διεξιόντα,
 
 ὡς ἐκεῖνος διεξῆλθεν.
ἐγὼ δὲ—καὶ πρὸς Φιλίου μή με κορυβαντιᾶν
ὑπολάβητε μηδὲ τἀμὰ εἰκάζειν τοῖς ἐκείνου, ἵλεως
ὁ ἀνήρ—ἀλλὰ τοῦτό γε ὅμοιον παθεῖν φημι αὐτῷ.
ὅτε γὰρ τὸ πρῶτον ἐπεδήμησα τῇ Μακεδονίᾳ,
πρὸς ἐμαυτὸν ἐσκόπουν ὅ τι μοι χρηστέον τῷ
πράγματι. καὶ ὁ μὲν ἔρως οὗτος ἦν ἅπασιν ὑμῖν
γνωσθῆναι καὶ ὅτι πλείστοις Μακεδόνων δεῖξαι
τἀμά· τὸ δὲ αὐτὸν περιιόντα τηνικαῦτα τοῦ ἔτους
συγγίγνεσθαι τῇ πόλει ἑκάστῃ οὐκ εὐμαρὲς ἐφαίνετο,
εἰ δὲ τηρήσαιμι τήνδε ὑμῶν τὴν σύνοδον,
εἶτα παρελθὼν ἐς μέσον δείξαιμι τὸν λόγον, ἐς
δέον οὕτως ἀποβήσεσθαί μοι τὰ τῆς εὐχῆς.

Αὐτοί τε οὖν ἤδη συνεληλύθατε, ὅ τι περ ὄφελος
ἐξ ἑκάστης πόλεως, αὐτὸ δὴ τὸ κεφάλαιον ἁπάντων
Μακεδόνων, καὶ ὑποδέχεται πόλις ἡ ἀρίστη οὖσα

 

οὐ κατὰ Πίσαν μὰ Δί' οὐδὲ τὴν κεῖθι στενοχωρίαν
καὶ σκηνὰς καὶ καλύβας καὶ πνῖγος· οἵ τε αὖ
πανηγυρισταὶ οὐ συρφετώδης ὄχλος, ἀθλητῶν
μᾶλλον φιλοθεάμονες, ἐν παρέργῳ οἱ πολλοὶ τὸν
Ἡρόδοτον τιθέμενοι, ἀλλὰ ῥητόρων τε καὶ συγγραφέων
καὶ σοφιστῶν οἱ δοκιμώτατοι—ὅσον οὐ
μικρὸν ἤδη, μὴ τοὐμὸν παρὰ πολὺ ἐνδεέστερον
φαίνηται τῶν Ὀλυμπίων. ἀλλ’ ἢν μὲν ὑμεῖς
Πολυδάμαντι ἢ Γλαύκῳ ἢ Μίλωνι παραθεωρῆτέ
με, κομιδῇ ὑμῖν δόξω θρασὺς ἄνθρωπος εἶναι. ἢν
δὲ πολὺ ἐκείνων ἀπαγαγόντες τὴν μνήμην ἐπ'
ἐμαυτοῦ μόνου ἀποδύσαντες ἴδητε, τάχ' ἂν οὐ
πάνυ μαστιγώσιμος ὑμῖν δόξαιμι. ὡς ἔν γε
τηλικούτῳ σταδίῳ ἱκανὸν ἐμοὶ γοῦν καὶ τοῦτο.