

ἰοὺ ἰού·

ὦ Ζεῦ βασιλεῦ τὸ χρῆμα τῶν νυκτῶν ὅσον·

ἀπέραντον. οὐδέποθʼ ἡμέρα γενήσεται;

καὶ μὴν πάλαι γʼ ἀλεκτρυόνος ἤκουσʼ ἐγώ·

οἱ δʼ οἰκέται ῥέγκουσιν· ἀλλʼ οὐκ ἂν πρὸ τοῦ.

ἀπόλοιο δῆτʼ ὦ πόλεμε πολλῶν οὕνεκα,

ὅτʼ οὐδὲ κολάσʼ ἔξεστί μοι τοὺς οἰκέτας.

ἀλλʼ οὐδʼ ὁ χρηστὸς οὑτοσὶ νεανίας

ἐγείρεται τῆς νυκτός, ἀλλὰ πέρδεται

ἐν πέντε σισύραις ἐγκεκορδυλημένος.

ἀλλʼ εἰ δοκεῖ ῥέγκωμεν ἐγκεκαλυμμένοι.

ἀλλʼ οὐ δύναμαι δείλαιος εὕδειν δακνόμενος

ὑπὸ τῆς δαπάνης καὶ τῆς φάτνης καὶ τῶν χρεῶν

διὰ τουτονὶ τὸν υἱόν. ὁ δὲ κόμην ἔχων

ἱππάζεταί τε καὶ ξυνωρικεύεται

ὀνειροπολεῖ θʼ ἵππους· ἐγὼ δʼ ἀπόλλυμαι

ὁρῶν ἄγουσαν τὴν σελήνην εἰκάδας·

οἱ γὰρ τόκοι χωροῦσιν. ἅπτε παῖ λύχνον,

κἄκφερε τὸ γραμματεῖον, ἵνʼ ἀναγνῶ λαβὼν

ὁπόσοις ὀφείλω καὶ λογίσωμαι τοὺς τόκους.

φέρʼ ἴδω τί ὀφείλω; δώδεκα μνᾶς Πασίᾳ.

τοῦ δώδεκα μνᾶς Πασίᾳ; τί ἐχρησάμην;

ὅτʼ ἐπριάμην τὸν κοππατίαν. οἴμοι τάλας,

εἴθʼ ἐξεκόπην πρότερον τὸν ὀφθαλμὸν λίθῳ.

Φίλων ἀδικεῖς· ἔλαυνε τὸν σαυτοῦ δρόμον.

τοῦτʼ ἔστι τουτὶ τὸ κακὸν ὅ μʼ ἀπολώλεκεν·

ὀνειροπολεῖ γὰρ καὶ καθεύδων ἱππικήν.

πόσους δρόμους ἐλᾷ τὰ πολεμιστήρια;

ἐμὲ μὲν σὺ πολλοὺς τὸν πατέρʼ ἐλαύνεις δρόμους.

ἀτὰρ τί χρέος ἔβα με μετὰ τὸν Πασίαν;

τρεῖς μναῖ διφρίσκου καὶ τροχοῖν Ἀμυνίᾳ.

ἄπαγε τὸν ἵππον ἐξαλίσας οἴκαδε.

ἀλλʼ ὦ μέλʼ ἐξήλικας ἐμέ γʼ ἐκ τῶν ἐμῶν,

ὅτε καὶ δίκας ὤφληκα χἄτεροι τόκου

ἐνεχυράσεσθαί φασιν.

ἐτεὸν ὦ πάτερ

τί δυσκολαίνεις καὶ στρέφει τὴν νύχθʼ ὅλην;

δάκνει μὲ δήμαρχός τις ἐκ τῶν στρωμάτων.

ἔασον ὦ δαιμόνιε καταδαρθεῖν τί με.

σὺ δʼ οὖν κάθευδε· τὰ δὲ χρέα ταῦτʼ ἴσθʼ ὅτι

ἐς τὴν κεφαλὴν ἅπαντα τὴν σὴν τρέψεται.

φεῦ.

εἴθʼ ὤφελʼ ἡ προμνήστριʼ ἀπολέσθαι κακῶς,

ἥτις με γῆμʼ ἐπῆρε τὴν σὴν μητέρα·

ἐμοὶ γὰρ ἦν ἄγροικος ἥδιστος βίος

εὐρωτιῶν, ἀκόρητος, εἰκῇ κείμενος,

βρύων μελίτταις καὶ προβάτοις καὶ στεμφύλοις.

ἔπειτʼ ἔγημα Μεγακλέους τοῦ Μεγακλέους

ἀδελφιδῆν ἄγροικος ὢν ἐξ ἄστεως,

σεμνὴν τρυφῶσαν ἐγκεκοισυρωμένην.

ταύτην ὅτʼ ἐγάμουν, συγκατεκλινόμην ἐγὼ

ὄζων τρυγὸς τρασιᾶς ἐρίων περιουσίας,

ἡ δʼ αὖ μύρου κρόκου καταγλωττισμάτων,

δαπάνης λαφυγμοῦ Κωλιάδος Γενετυλλίδος.

οὐ μὴν ἐρῶ γʼ ὡς ἀργὸς ἦν, ἀλλʼ ἐσπάθα.

ἐγὼ δʼ ἂν αὐτῇ θοἰμάτιον δεικνὺς τοδὶ

πρόφασιν ἔφασκον, ὦ γύναι λίαν σπαθᾷς.

ἔλαιον ἡμῖν οὐκ ἔνεστʼ ἐν τῷ λύχνῳ.

οἴμοι· τί γάρ μοι τὸν πότην ἧπτες λύχνον;

δεῦρʼ ἔλθʼ ἵνα κλάῃς.

διὰ τί δῆτα κλαύσομαι;

ὅτι τῶν παχειῶν ἐνετίθεις θρυαλλίδων.

μετὰ ταῦθʼ, ὅπως νῷν ἐγένεθʼ υἱὸς οὑτοσί,

ἐμοί τε δὴ καὶ τῇ γυναικὶ τἀγαθῇ,

περὶ τοὐνόματος δὴ ʼντεῦθεν ἐλοιδορούμεθα·

ἡ μὲν γὰρ ἵππον προσετίθει πρὸς τοὔνομα,

Ξάνθιππον ἤ Χαριππον ἢ Καλλιππίδην,

ἐγὼ δὲ τοῦ πάππου ʼτιθέμην Φειδωνίδην.

τέως μὲν οὖν ἐκρινόμεθʼ· εἶτα τῷ χρόνῳ

κοινῇ ξυνέβημεν κἀθέμεθα Φειδιππίδην.

τοῦτον τὸν υἱὸν λαμβάνουσʼ ἐκορίζετο,

ὅταν σὺ μέγας ὢν ἅρμʼ ἐλαύνῃς πρὸς πόλιν,

ὥσπερ Μεγακλέης, ξυστίδʼ ἔχων. ἐγὼ δʼ ἔφην,

ὅταν μὲν οὖν τὰς αἶγας ἐκ τοῦ φελλέως,

ὥσπερ ὁ πατήρ σου, διφθέραν ἐνημμένος.

ἀλλʼ οὐκ ἐπίθετο τοῖς ἐμοῖς οὐδὲν λόγοις,

ἀλλʼ ἵππερόν μου κατέχεεν τῶν χρημάτων.

νῦν οὖν ὅλην τὴν νύκτα φροντίζων ὁδοῦ

μίαν ηὗρον ἀτραπὸν δαιμονίως ὑπερφυᾶ,

ἣν ἢν ἀναπείσω τουτονί, σωθήσομαι.

ἀλλʼ ἐξεγεῖραι πρῶτον αὐτὸν βούλομαι.

πῶς δῆτʼ ἂν ἥδιστʼ αὐτὸν ἐπεγείραιμι; πῶς;

Φειδιππίδη Φειδιππίδιον.

τί ὦ πάτερ;

κύσον με καὶ τὴν χεῖρα δὸς τὴν δεξιάν.

ἰδού. τί ἔστιν;

εἰπέ μοι, φιλεῖς ἐμέ;

νὴ τὸν Ποσειδῶ τουτονὶ τὸν ἵππιον.

μὴ ʼμοί γε τοῦτον μηδαμῶς τὸν ἵππιον·

οὗτος γὰρ ὁ θεὸς αἴτιός μοι τῶν κακῶν.

ἀλλʼ εἴπερ ἐκ τῆς καρδίας μʼ ὄντως φιλεῖς,

ὦ παῖ πιθοῦ.

τί οὖν πίθωμαι δῆτά σοι;

ἔκστρεψον ὡς τάχιστα τοὺς σαυτοῦ τρόπους,

καὶ μάνθανʼ ἐλθὼν ἃν ἐγὼ παραινέσω.

λέγε δή, τί κελεύεις;

καί τι πείσει;

πείσομαι

νὴ τὸν Διόνυσον.

δεῦρό νυν ἀπόβλεπε.

ὁρᾷς τὸ θύριον τοῦτο καὶ τᾠκίδιον;

ὁρῶ. τί οὖν τοῦτʼ ἐστὶν ἐτεὸν ὦ πάτερ;

ψυχῶν σοφῶν τοῦτʼ ἐστὶ φροντιστήριον.

ἐνταῦθʼ ἐνοικοῦσʼ ἄνδρες, οἳ τὸν οὐρανὸν

λέγοντες ἀναπείθουσιν ὡς ἔστιν πνιγεύς,

κἄστιν περὶ ἡμᾶς οὗτος, ἡμεῖς δʼ ἄνθρακες.

οὗτοι διδάσκουσʼ, ἀργύριον ἤν τις διδῷ,

λέγοντα νικᾶν καὶ δίκαια κἄδικα.

εἰσὶν δὲ τίνες;

οὐκ οἶδʼ ἀκριβῶς τοὔνομα·

μεριμνοφροντισταὶ καλοί τε κἀγαθοί.

αἰβοῖ πονηροί γʼ, οἶδα. τοὺς ἀλαζόνας

τοὺς ὠχριῶντας τοὺς ἀνυποδήτους λέγεις,

ὧν ὁ κακοδαίμων Σωκράτης καὶ Χαιρεφῶν.

ἢ ἢ σιώπα· μηδὲν εἴπῃς νήπιον.

ἀλλʼ εἴ τι κήδει τῶν πατρῴων ἀλφίτων,

τούτων γενοῦ μοι σχασάμενος τὴν ἱππικήν.

οὐκ ἂν μὰ τὸν Διόνυσον, εἰ δοίης γέ μοι

τοὺς φασιανοὺς οὓς τρέφει Λεωγόρας.

ἴθʼ ἀντιβολῶ σʼ ὦ φίλτατʼ ἀνθρώπων ἐμοὶ

ἐλθὼν διδάσκου.

καὶ τί σοι μαθήσομαι;

εἶναι παρʼ αὐτοῖς φασιν ἄμφω τὼ λόγω,

τὸν κρείττονʼ, ὅστις ἐστί, καὶ τὸν ἥττονα.

τούτοιν τὸν ἕτερον τοῖν λόγοιν, τὸν ἥττονα,

νικᾶν λέγοντά φασι τἀδικώτερα.

ἢν οὖν μάθῃς μοι τὸν ἄδικον τοῦτον λόγον,

ἃ νῦν ὀφείλω διὰ σέ, τούτων τῶν χρεῶν

οὐκ ἂν ἀποδοίην οὐδʼ ἂν ὀβολὸν οὐδενί.

οὐκ ἂν πιθοίμην· οὐ γὰρ ἂν τλαίην ἰδεῖν

τοὺς ἱππέας τὸ χρῶμα διακεκναισμένος.

οὐκ ἄρα μὰ τὴν Δήμητρα τῶν γʼ ἐμῶν ἔδει,

οὔτʼ αὐτὸς οὔθʼ ὁ ζύγιος οὔθʼ ὁ σαμφόρας·

ἀλλʼ ἐξελῶ σʼ ἐς κόρακας ἐκ τῆς οἰκίας.

ἀλλʼ οὐ περιόψεταί μʼ ὁ θεῖος Μεγακλέης

ἄνιππον. ἀλλʼ εἴσειμι, σοῦ δʼ οὐ φροντιῶ.

ἀλλʼ οὐδʼ ἐγὼ μέντοι πεσών γε κείσομαι,

ἀλλʼ εὐξάμενος τοῖσιν θεοῖς διδάξομαι

αὐτὸς βαδίζων ἐς τὸ φροντιστήριον.

πῶς οὖν γέρων ὢν κἀπιλήσμων καὶ βραδὺς

λόγων ἀκριβῶν σχινδαλάμους μαθήσομαι;

ἰτητέον. τί ταῦτʼ ἔχων στραγγεύομαι,

ἀλλʼ οὐχὶ κόπτω τὴν θύραν; παῖ παιδίον.

βάλλʼ ἐς κόρακας· τίς ἐσθʼ ὁ κόψας τὴν θύραν;

Φείδωνος υἱὸς Στρεψιάδης Κικυννόθεν.

ἀμαθής γε νὴ Δίʼ ὅστις οὑτωσὶ σφόδρα

ἀπεριμερίμνως τὴν θύραν λελάκτικας

καὶ φροντίδʼ ἐξήμβλωκας ἐξηυρημένην.

σύγγνωθί μοι· τηλοῦ γὰρ οἰκῶ τῶν ἀγρῶν.

ἀλλʼ εἰπέ μοι τὸ πρᾶγμα τοὐξημβλωμένον.

ἀλλʼ οὐ θέμις πλὴν τοῖς μαθηταῖσιν λέγειν.

λέγε νυν ἐμοὶ θαρρῶν· ἐγὼ γὰρ οὑτοσὶ

ἥκω μαθητὴς ἐς τὸ φροντιστήριον.

λέξω. νομίσαι δὲ ταῦτα χρὴ μυστήρια.

ἀνήρετʼ ἄρτι Χαιρεφῶντα Σωκράτης

ψύλλαν ὁπόσους ἅλλοιτο τοὺς αὑτῆς πόδας·

δακοῦσα γὰρ τοῦ Χαιρεφῶντος τὴν ὀφρῦν

ἐπὶ τὴν κεφαλὴν τὴν Σωκράτους ἀφήλατο.

πῶς δῆτα διεμέτρησε;

δεξιώτατα.

κηρὸν διατήξας, εἶτα τὴν ψύλλαν λαβὼν

ἐνέβαψεν ἐς τὸν κηρὸν αὐτῆς τὼ πόδε,

κᾆτα ψυχείσῃ περιέφυσαν Περσικαί.

ταύτας ὑπολύσας ἀνεμέτρει τὸ χωρίον.

ὦ Ζεῦ βασιλεῦ τῆς λεπτότητος τῶν φρενῶν.

τί δῆτʼ ἂν ἕτερον εἰ πύθοιο Σωκράτους

φρόντισμα;

ποῖον; ἀντιβολῶ κάτειπέ μοι.

ἀνήρετʼ αὐτὸν Χαιρεφῶν ὁ Σφήττιος

ὁπότερα τὴν γνώμην ἔχοι, τὰς ἐμπίδας

κατὰ τὸ στόμʼ ᾄδειν ἢ κατὰ τοὐρροπύγιον.

τί δῆτʼ ἐκεῖνος εἶπε περὶ τῆς ἐμπίδος;

ἔφασκεν εἶναι τοὔντερον τῆς ἐμπίδος

στενόν· διὰ λεπτοῦ δʼ ὄντος αὐτοῦ τὴν πνοὴν

βίᾳ βαδίζειν εὐθὺ τοὐρροπυγίου·

ἔπειτα κοῖλον πρὸς στενῷ προσκείμενον

τὸν πρωκτὸν ἠχεῖν ὑπὸ βίας τοῦ πνεύματος.

σάλπιγξ ὁ πρωκτός ἐστιν ἄρα τῶν ἐμπίδων.

ὦ τρισμακάριος τοῦ διεντερεύματος.

ἦ ῥᾳδίως φεύγων ἂν ἀποφύγοι δίκην

ὅστις δίοιδε τοὔντερον τῆς ἐμπίδος.

πρώην δέ γε γνώμην μεγάλην ἀφῃρέθη

ὑπʼ ἀσκαλαβώτου.

τίνα τρόπον; κάτειπέ μοι.

ζητοῦντος αὐτοῦ τῆς σελήνης τὰς ὁδοὺς

καὶ τὰς περιφορὰς εἶτʼ ἄνω κεχηνότος

ἀπὸ τῆς ὀροφῆς νύκτωρ γαλεώτης κατέχεσεν.

ἥσθην γαλεώτῃ καταχέσαντι Σωκράτους.

ἐχθὲς δέ γʼ ἡμῖν δεῖπνον οὐκ ἦν ἑσπέρας.

εἶεν· τί οὖν πρὸς τἄλφιτʼ ἐπαλαμήσατο;

κατὰ τῆς τραπέζης καταπάσας λεπτὴν τέφραν

κάμψας ὀβελίσκον εἶτα διαβήτην λαβὼν

ἐκ τῆς παλαίστρας θοἰμάτιον ὑφείλετο.

τί δῆτʼ ἐκεῖνον τὸν Θαλῆν θαυμάζομεν;

ἄνοιγʼ ἄνοιγʼ ἀνύσας τὸ φροντιστήριον,

καὶ δεῖξον ὡς τάχιστά μοι τὸν Σωκράτη.

μαθητιῶ γάρ· ἀλλʼ ἄνοιγε τὴν θύραν.

ὦ Ἡράκλεις ταυτὶ ποδαπὰ τὰ θηρία;

τί ἐθαύμασας; τῷ σοι δοκοῦσιν εἰκέναι;

τοῖς ἐκ Πύλου ληφθεῖσι τοῖς Λακωνικοῖς.

ἀτὰρ τί ποτʼ ἐς τὴν γῆν βλέπουσιν οὑτοιί;

ζητοῦσιν οὗτοι τὰ κατὰ γῆς.

βολβοὺς ἄρα

ζητοῦσι. μή νυν τουτογὶ φροντίζετε·

ἐγὼ γὰρ οἶδʼ ἵνʼ εἰσὶ μεγάλοι καὶ καλοί.

τί γὰρ οἵδε δρῶσιν οἱ σφόδρʼ ἐγκεκυφότες;

οὗτοι δʼ ἐρεβοδιφῶσιν ὑπὸ τὸν Τάρταρον.

τί δῆθʼ ὁ πρωκτὸς ἐς τὸν οὐρανὸν βλέπει;

αὐτὸς καθʼ αὑτὸν ἀστρονομεῖν διδάσκεται.

ἀλλʼ εἴσιθʼ, ἵνα μὴ ʼκεῖνος ὑμῖν ἐπιτύχῃ.

μήπω γε μήπω γʼ· ἀλλʼ ἐπιμεινάντων, ἵνα

αὐτοῖσι κοινώσω τι πραγμάτιον ἐμόν.

ἀλλʼ οὐχ οἷόν τʼ αὐτοῖσι πρὸς τὸν ἀέρα

ἔξω διατρίβειν πολὺν ἄγαν ἐστὶν χρόνον.

πρὸς τῶν θεῶν τί γὰρ τάδʼ ἐστίν; εἰπέ μοι.

ἀστρονομία μὲν αὑτηί.

τουτὶ δὲ τί;

γεωμετρία.

τοῦτʼ οὖν τί ἐστι χρήσιμον;

γῆν ἀναμετρῆσαι.

πότερα τὴν κληρουχικήν;

οὔκ, ἀλλὰ τὴν σύμπασαν.

ἀστεῖον λέγεις.

τὸ γὰρ σόφισμα δημοτικὸν καὶ χρήσιμον.

αὕτη δέ σοι γῆς περίοδος πάσης. ὁρᾷς;

αἵδε μὲν Ἀθῆναι.

τί σὺ λέγεις; οὐ πείθομαι,

ἐπεὶ δικαστὰς οὐχ ὁρῶ καθημένους.

ὡς τοῦτʼ ἀληθῶς Ἀττικὸν τὸ χωρίον.

καὶ ποῦ Κικυννῆς εἰσὶν οὑμοὶ δημόται;

ἐνταῦθʼ ἔνεισιν. ἡ δέ γʼ Εὔβοἰ, ὡς ὁρᾷς,

ἡδὶ παρατέταται μακρὰ πόρρω πάνυ.

οἶδʼ· ὑπὸ γὰρ ἡμῶν παρετάθη καὶ Περικλέους.

ἀλλʼ ἡ Λακεδαίμων ποῦ ʼσθʼ;

ὅπου ʼστίν; αὑτηί.

ὡς ἐγγὺς ἡμῶν. τοῦτο πάνυ φροντίζετε,

ταύτην ἀφʼ ἡμῶν ἀπαγαγεῖν πόρρω πάνυ.

ἀλλʼ οὐχ οἷόν τε.

νὴ Δίʼ οἰμώξεσθʼ ἄρα.

φέρε τίς γὰρ οὗτος οὑπὶ τῆς κρεμάθρας ἀνήρ;

αὐτός.

τίς αὐτός;

Σωκράτης.

ὦ Σώκρατες.

ἴθʼ οὗτος, ἀναβόησον αὐτόν μοι μέγα.

αὐτὸς μὲν οὖν σὺ κάλεσον· οὐ γάρ μοι σχολή.

ὦ Σώκρατες,

ὦ Σωκρατίδιον.

τί με καλεῖς ὦφήμερε;

πρῶτον μὲν ὅ τι δρᾷς ἀντιβολῶ κάτειπέ μοι.

ἀεροβατῶ καὶ περιφρονῶ τὸν ἥλιον.

ἔπειτʼ ἀπὸ ταρροῦ τοὺς θεοὺς ὑπερφρονεῖς,

ἀλλʼ οὐκ ἀπὸ τῆς γῆς, εἴπερ;

οὐ γὰρ ἄν ποτε

ἐξηῦρον ὀρθῶς τὰ μετέωρα πράγματα,

εἰ μὴ κρεμάσας τὸ νόημα καὶ τὴν φροντίδα

λεπτὴν καταμείξας ἐς τὸν ὅμοιον ἀέρα.

εἰ δʼ ὢν χαμαὶ τἄνω κάτωθεν ἐσκόπουν,

οὐκ ἄν ποθʼ ηὗρον· οὐ γὰρ ἀλλʼ ἡ γῆ βίᾳ

ἕλκει πρὸς αὑτὴν τὴν ἰκμάδα τῆς φροντίδος.

πάσχει δὲ ταὐτὸ τοῦτο καὶ τὰ κάρδαμα.

τί φῄς;

ἡ φροντὶς ἕλκει τὴν ἰκμάδʼ ἐς τὰ κάρδαμα;

ἴθι νυν κατάβηθʼ ὦ Σωκρατίδιον ὡς ἐμέ,

ἵνα με διδάξῃς ὧνπερ οὕνεκʼ ἐλήλυθα.

ἦλθες δὲ κατὰ τί;

βουλόμενος μαθεῖν λέγειν.

ὑπὸ γὰρ τόκων χρήστων τε δυσκολωτάτων

ἄγομαι φέρομαι, τὰ χρήματʼ ἐνεχυράζομαι.

πόθεν δʼ ὑπόχρεως σαυτὸν ἔλαθες γενόμενος;

νόσος μʼ ἐπέτριψεν ἱππικὴ δεινὴ φαγεῖν.

ἀλλά με δίδαξον τὸν ἕτερον τοῖν σοῖν λόγοιν,

τὸν μηδὲν ἀποδιδόντα. μισθὸν δʼ ὅντινʼ ἂν

πράττῃ μʼ ὀμοῦμαί σοι καταθήσειν τοὺς θεούς.

ποίους θεοὺς ὀμεῖ σύ; πρῶτον γὰρ θεοὶ

ἡμῖν νόμισμʼ οὐκ ἔστι.

τῷ γὰρ ὄμνυτʼ; ἢ

σιδαρέοισιν ὥσπερ ἐν Βυζαντίῳ;

βούλει τὰ θεῖα πράγματʼ εἰδέναι σαφῶς

ἅττʼ ἐστὶν ὀρθῶς;

νὴ Δίʼ εἴπερ ἔστι γε.

καὶ ξυγγενέσθαι ταῖς Νεφέλαισιν ἐς λόγους,

ταῖς ἡμετέραισι δαίμοσιν;

μάλιστά γε.

κάθιζε τοίνυν ἐπὶ τὸν ἱερὸν σκίμποδα.

ἰδοὺ κάθημαι.

τουτονὶ τοίνυν λαβὲ

τὸν στέφανον.

ἐπὶ τί στέφανον; οἴμοι Σώκρατες

ὥσπερ με τὸν Ἀθάμανθʼ ὅπως μὴ θύσετε.

οὔκ, ἀλλὰ ταῦτα πάντα τοὺς τελουμένους

ἡμεῖς ποιοῦμεν.

εἶτα δὴ τί κερδανῶ;

λέγειν γενήσει τρῖμμα κρόταλον παιπάλη.

ἀλλʼ ἔχʼ ἀτρεμί.

μὰ τὸν Δίʼ οὐ ψεύσει γέ με·

καταπαττόμενος γὰρ παιπάλη γενήσομαι.

εὐφημεῖν χρὴ τὸν πρεσβύτην καὶ τῆς εὐχῆς ἐπακούειν.

ὦ δέσποτʼ ἄναξ ἀμέτρητʼ Ἀήρ, ὃς ἔχεις τὴν γῆν μετέωρον,

λαμπρός τʼ Αἰθὴρ σεμναί τε θεαὶ Νεφέλαι βροντησικέραυνοι,

ἄρθητε φάνητʼ ὦ δέσποιναι τῷ φροντιστῇ μετέωροι.

μήπω μήπω γε πρὶν ἂν τουτὶ πτύξωμαι, μὴ καταβρεχθῶ.

τὸ δὲ μηδὲ κυνῆν οἴκοθεν ἐλθεῖν ἐμὲ τὸν κακοδαίμονʼ ἔχοντα.

ἔλθετε δῆτʼ ὦ πολυτίμητοι Νεφέλαι τῷδʼ εἰς ἐπίδειξιν·

εἴτʼ ἐπʼ Ὀλύμπου κορυφαῖς ἱεραῖς χιονοβλήτοισι κάθησθε,

εἴτʼ Ὠκεανοῦ πατρὸς ἐν κήποις ἱερὸν χορὸν ἵστατε Νύμφαις,

εἴτʼ ἄρα Νείλου προχοαῖς ὑδάτων χρυσέαις ἀρύτεσθε πρόχοισιν,

ἢ Μαιῶτιν λίμνην ἔχετʼ ἢ σκόπελον νιφόεντα Μίμαντος·

ὑπακούσατε δεξάμεναι θυσίαν καὶ τοῖς ἱεροῖσι χαρεῖσαι.

ἀέναοι Νεφέλαι

ἀρθῶμεν φανεραὶ δροσερὰν φύσιν εὐάγητον,

πατρὸς ἀπʼ Ὠκεανοῦ βαρυαχέος

ὑψηλῶν ὀρέων κορυφὰς ἐπὶ

δενδροκόμους, ἵνα

τηλεφανεῖς σκοπιὰς ἀφορώμεθα,

καρπούς τʼ ἀρδομέναν ἱερὰν χθόνα,

καὶ ποταμῶν ζαθέων κελαδήματα,

καὶ πόντον κελάδοντα βαρύβρομον·

ὄμμα γὰρ αἰθέρος ἀκάματον σελαγεῖται

μαρμαρέαις ἐν αὐγαῖς.

ἀλλʼ ἀποσεισάμεναι νέφος ὄμβριον

ἀθανάτας ἰδέας ἐπιδώμεθα

τηλεσκόπῳ ὄμματι γαῖαν.

ὦ μέγα σεμναὶ Νεφέλαι φανερῶς ἠκούσατέ μου καλέσαντος.

ᾔσθου φωνῆς ἅμα καὶ βροντῆς μυκησαμένης θεοσέπτου;

καὶ σέβομαί γʼ ὦ πολυτίμητοι καὶ βούλομαι ἀνταποπαρδεῖν

πρὸς τὰς βροντάς· οὕτως αὐτὰς τετρεμαίνω καὶ πεφόβημαι·

κεἰ θέμις ἐστίν, νυνί γʼ ἤδη, κεἰ μὴ θέμις ἐστί, χεσείω.

οὐ μὴ σκώψει μηδὲ ποιήσεις ἅπερ οἱ τρυγοδαίμονες οὗτοι,

ἀλλʼ εὐφήμει· μέγα γάρ τι θεῶν κινεῖται σμῆνος ἀοιδαῖς.

παρθένοι ὀμβροφόροι

ἔλθωμεν λιπαρὰν χθόνα Παλλάδος, εὔανδρον γᾶν

Κέκροπος ὀψόμεναι πολυήρατον·

οὗ σέβας ἀρρήτων ἱερῶν, ἵνα

μυστοδόκος δόμος

ἐν τελεταῖς ἁγίαις ἀναδείκνυται,

οὐρανίοις τε θεοῖς δωρήματα,

ναοί θʼ ὑψερεφεῖς καὶ ἀγάλματα,

καὶ πρόσοδοι μακάρων ἱερώταται,

εὐστέφανοί τε θεῶν θυσίαι θαλίαι τε,

παντοδαπαῖς ἐν ὥραις,

ἦρί τʼ ἐπερχομένῳ Βρομία χάρις,

εὐκελάδων τε χορῶν ἐρεθίσματα,

καὶ μοῦσα βαρύβρομος αὐλῶν.

πρὸς τοῦ Διὸς ἀντιβολῶ σε φράσον, τίνες εἴσʼ ὦ Σώκρατες αὗται

αἱ φθεγξάμεναι τοῦτο τὸ σεμνόν; μῶν ἡρῷναί τινές εἰσιν;

ἥκιστʼ ἀλλʼ οὐράνιαι Νεφέλαι μεγάλαι θεαὶ ἀνδράσιν ἀργοῖς·

αἵπερ γνώμην καὶ διάλεξιν καὶ νοῦν ἡμῖν παρέχουσιν

καὶ τερατείαν καὶ περίλεξιν καὶ κροῦσιν καὶ κατάληψιν.

ταῦτʼ ἄρʼ ἀκούσασʼ αὐτῶν τὸ φθέγμʼ ἡ ψυχή μου πεπότηται,

καὶ λεπτολογεῖν ἤδη ζητεῖ καὶ περὶ καπνοῦ στενολεσχεῖν,

καὶ γνωμιδίῳ γνώμην νύξασʼ ἑτέρῳ λόγῳ ἀντιλογῆσαι·

ὥστʼ εἴ πως ἔστιν ἰδεῖν αὐτὰς ἤδη φανερῶς ἐπιθυμῶ.

βλέπε νυν δευρὶ πρὸς τὴν Πάρνηθʼ· ἤδη γὰρ ὁρῶ κατιούσας

ἡσυχῇ αὐτάς.

φέρε ποῦ; δεῖξον.

χωροῦσʼ αὗται πάνυ πολλαὶ

διὰ τῶν κοίλων καὶ τῶν δασέων, αὗται πλάγιαι.

τί τὸ χρῆμα;

ὡς οὐ καθορῶ.

παρὰ τὴν εἴσοδον.

ἤδη νυνὶ μόλις οὕτως.

νῦν γέ τοι ἤδη καθορᾷς αὐτάς, εἰ μὴ λημᾷς κολοκύνταις.

νὴ Δίʼ ἔγωγʼ, ὦ πολυτίμητοι· πάντα γὰρ ἤδη κατέχουσιν.

ταύτας μέντοι σὺ θεὰς οὔσας οὐκ ᾔδησθʼ οὐδʼ ἐνόμιζες;

μὰ Δίʼ ἀλλʼ ὁμίχλην καὶ δρόσον αὐτὰς ἡγούμην καὶ καπνὸν εἶναι.

οὐ γὰρ μὰ Δίʼ οἶσθʼ ὁτιὴ πλείστους αὗται βόσκουσι σοφιστάς,

Θουριομάντεις ἰατροτέχνας σφραγιδονυχαργοκομήτας,

κυκλίων τε χορῶν ᾀσματοκάμπτας ἄνδρας μετεωροφένακας,

οὐδὲν δρῶντας βόσκουσʼ ἀργούς, ὅτι ταύτας μουσοποιοῦσιν.

ταῦτʼ ἄρʼ ἐποίουν ὑγρᾶν Νεφελᾶν στρεπταιγλᾶν δάιον ὁρμάν,

πλοκάμους θʼ ἑκατογκεφάλα Τυφῶ πρημαινούσας τε θυέλλας,

εἶτʼ ἀερίας διεράς, γαμψοὺς οἰωνοὺς ἀερονηχεῖς,

ὄμβρους θʼ ὑδάτων δροσερᾶν Νεφελᾶν· εἶτʼ ἀντʼ αὐτῶν κατέπινον

κεστρᾶν τεμάχη μεγαλᾶν ἀγαθᾶν κρέα τʼ ὀρνίθεια κιχηλᾶν.

διὰ μέντοι τάσδʼ οὐχὶ δικαίως;

λέξον δή μοι, τί παθοῦσαι,

εἴπερ νεφέλαι γʼ εἰσὶν ἀληθῶς, θνηταῖς εἴξασι γυναιξίν;

οὐ γὰρ ἐκεῖναί γʼ εἰσὶ τοιαῦται.

φέρε ποῖαι γάρ τινές εἰσιν;

οὐκ οἶδα σαφῶς· εἴξασιν γοῦν ἐρίοισιν πεπταμένοισιν,

κοὐχὶ γυναιξὶν μὰ Δίʼ οὐδʼ ὁτιοῦν· αὗται δὲ ῥῖνας ἔχουσιν.

ἀπόκριναί νυν ἅττʼ ἂν ἔρωμαι.

λέγε νυν ταχέως ὅ τι βούλει.

ἤδη ποτʼ ἀναβλέψας εἶδες νεφέλην κενταύρῳ ὁμοίαν,

ἢ παρδάλει ἢ λύκῳ ἢ ταύρῳ;

νὴ Δίʼ ἔγωγʼ. εἶτα τί τοῦτο;

γίγνονται πάνθʼ ὅ τι βούλονται· κᾆτʼ ἢν μὲν ἴδωσι κομήτην

ἄγριόν τινα τῶν λασίων τούτων, οἷόνπερ τὸν Ξενοφάντου,

σκώπτουσαι τὴν μανίαν αὐτοῦ κενταύροις ᾔκασαν αὑτάς.

τί γὰρ ἢν ἅρπαγα τῶν δημοσίων κατίδωσι Σίμωνα, τί δρῶσιν;

ἀποφαίνουσαι τὴν φύσιν αὐτοῦ λύκοι ἐξαίφνης ἐγένοντο.

ταῦτʼ ἄρα ταῦτα Κλεώνυμον αὗται τὸν ῥίψασπιν χθὲς ἰδοῦσαι,

ὅτι δειλότατον τοῦτον ἑώρων, ἔλαφοι διὰ τοῦτʼ ἐγένοντο.

καὶ νῦν γʼ ὅτι Κλεισθένη εἶδον, ὁρᾷς, διὰ τοῦτʼ ἐγένοντο γυναῖκες.

χαίρετε τοίνυν ὦ δέσποιναι· καὶ νῦν, εἴπερ τινὶ κἄλλῳ,

οὐρανομήκη ῥήξατε κἀμοὶ φωνήν, ὦ παμβασίλειαι.

χαῖρʼ ὦ πρεσβῦτα παλαιογενὲς θηρατὰ λόγων φιλομούσων,

σύ τε λεπτοτάτων λήρων ἱερεῦ, φράζε πρὸς ἡμᾶς ὅ τι χρῄζεις·

οὐ γὰρ ἂν ἄλλῳ γʼ ὑπακούσαιμεν τῶν νῦν μετεωροσοφιστῶν

πλὴν ἢ Προδίκῳ, τῷ μὲν σοφίας καὶ γνώμης οὕνεκα, σοὶ δέ,

ὅτι βρενθύει τʼ ἐν ταῖσιν ὁδοῖς καὶ τὠφθαλμὼ παραβάλλεις,

κἀνυπόδητος κακὰ πόλλʼ ἀνέχει κἀφʼ ἡμῖν σεμνοπροσωπεῖς.

ὦ γῆ τοῦ φθέγματος, ὡς ἱερὸν καὶ σεμνὸν καὶ τερατῶδες.

αὗται γάρ τοι μόναι εἰσὶ θεαί, τἄλλα δὲ πάντʼ ἐστὶ φλύαρος.

ὁ Ζεὺς δʼ ἡμῖν, φέρε πρὸς τῆς γῆς, οὑλύμπιος οὐ θεός ἐστιν;

ποῖος Ζεύς; οὐ μὴ ληρήσεις· οὐδʼ ἔστι Ζεύς.

τί λέγεις σύ;

ἀλλὰ τίς ὕει; τουτὶ γὰρ ἔμοιγʼ ἀπόφηναι πρῶτον ἁπάντων.

αὗται δήπου· μεγάλοις δέ σʼ ἐγὼ σημείοις αὐτὸ διδάξω.

φέρε ποῦ γὰρ πώποτʼ ἄνευ Νεφελῶν ὕοντʼ ἤδη τεθέασαι;

καίτοι χρῆν αἰθρίας ὕειν αὐτόν, ταύτας δʼ ἀποδημεῖν.

νὴ τὸν Ἀπόλλω τοῦτό γέ τοι δὴ τῷ νῦν λόγῳ εὖ προσέφυσας·

καίτοι πρότερον τὸν Δίʼ ἀληθῶς ᾤμην διὰ κοσκίνου οὐρεῖν.

ἀλλʼ ὅστις ὁ βροντῶν ἐστι φράσον· τοῦτό με ποιεῖ τετρεμαίνειν.

αὗται βροντῶσι κυλινδόμεναι.

τῷ τρόπῳ ὦ πάντα σὺ τολμῶν;

ὅταν ἐμπλησθῶσʼ ὕδατος πολλοῦ κἀναγκασθῶσι φέρεσθαι,

κατακρημνάμεναι πλήρεις ὄμβρου διʼ ἀνάγκην, εἶτα βαρεῖαι

εἰς ἀλλήλας ἐμπίπτουσαι ῥήγνυνται καὶ παταγοῦσιν.

ὁ δʼ ἀναγκάζων ἐστὶ τίς αὐτάς, οὐχ ὁ Ζεύς, ὥστε φέρεσθαι;

ἥκιστʼ ἀλλʼ αἰθέριος Δῖνος.

Δῖνος; τουτί μʼ ἐλελήθειν,

ὁ Ζεὺς οὐκ ὤν, ἀλλʼ ἀντʼ αὐτοῦ Δῖνος νυνὶ βασιλεύων.

ἀτὰρ οὐδέν πω περὶ τοῦ πατάγου καὶ τῆς βροντῆς μʼ ἐδίδαξας.

οὐκ ἤκουσάς μου τὰς Νεφέλας ὕδατος μεστὰς ὅτι φημὶ

ἐμπιπτούσας εἰς ἀλλήλας παταγεῖν διὰ τὴν πυκνότητα;

φέρε τουτὶ τῷ χρὴ πιστεύειν;

ἀπὸ σαυτοῦ ʼγώ σε διδάξω.

ἤδη ζωμοῦ Παναθηναίοις ἐμπλησθεὶς εἶτʼ ἐταράχθης

τὴν γαστέρα, καὶ κλόνος ἐξαίφνης αὐτὴν διεκορκορύγησεν;

νὴ τὸν Ἀπόλλω καὶ δεινὰ ποιεῖ γʼ εὐθύς μοι, καὶ τετάρακται

χὤσπερ βροντὴ τὸ ζωμίδιον παταγεῖ καὶ δεινὰ κέκραγεν·

ἀτρέμας πρῶτον παππὰξ παππάξ, κἄπειτʼ ἐπάγει παπαπαππάξ,

χὤταν χέζω, κομιδῇ βροντᾷ παπαπαππὰξ ὥσπερ ἐκεῖναι.

σκέψαι τοίνυν ἀπὸ γαστριδίου τυννουτουὶ οἷα πέπορδας·

τὸν δʼ Ἀέρα τόνδʼ ὄντʼ ἀπέραντον πῶς οὐκ εἰκὸς μέγα βροντᾶν;

ταῦτʼ ἄρα καὶ τὠνόματʼ ἀλλήλοιν βροντὴ καὶ πορδὴ ὁμοίω.

ἀλλʼ ὁ κεραυνὸς πόθεν αὖ φέρεται λάμπων πυρί, τοῦτο δίδαξον,

καὶ καταφρύγει βάλλων ἡμᾶς, τοὺς δὲ ζῶντας περιφλύει;

τοῦτον γὰρ δὴ φανερῶς ὁ Ζεὺς ἵησʼ ἐπὶ τοὺς ἐπιόρκους.

καὶ πῶς ὦ μῶρε σὺ καὶ Κρονίων ὄζων καὶ βεκκεσέληνε,

εἴπερ βάλλει τοὺς ἐπιόρκους, δῆτʼ οὐχὶ Σίμωνʼ ἐνέπρησεν

οὐδὲ Κλεώνυμον οὐδὲ Θέωρον; καίτοι σφόδρα γʼ εἴσʼ ἐπίορκοι·

ἀλλὰ τὸν αὑτοῦ γε νεὼν βάλλει καὶ Σούνιον ἄκρον Ἀθηνέων

καὶ τὰς δρῦς τὰς μεγάλας· τί μαθών; οὐ γὰρ δὴ δρῦς γʼ ἐπιορκεῖ.

οὐκ οἶδʼ· ἀτὰρ εὖ σὺ λέγειν φαίνει. τί γάρ ἐστιν δῆθʼ ὁ κεραυνός;

ὅταν ἐς ταύτας ἄνεμος ξηρὸς μετεωρισθεὶς κατακλῃσθῇ,

ἔνδοθεν αὐτὰς ὥσπερ κύστιν φυσᾷ, κἄπειθʼ ὑπʼ ἀνάγκης

ῥήξας αὐτὰς ἔξω φέρεται σοβαρὸς διὰ τὴν πυκνότητα,

ὑπὸ τοῦ ῥοίβδου καὶ τῆς ῥύμης αὐτὸς ἑαυτὸν κατακάων.

νὴ Δίʼ ἐγὼ γοῦν ἀτεχνῶς ἔπαθον τουτί ποτε Διασίοισιν

ὀπτῶν γαστέρα τοῖς συγγενέσιν, κᾆτʼ οὐκ ἔσχων ἀμελήσας·

ἡ δʼ ἄρʼ ἐφυσᾶτʼ, εἶτʼ ἐξαίφνης διαλακήσασα πρὸς αὐτὼ

τὠφθαλμώ μου προσετίλησεν καὶ κατέκαυσεν τὸ πρόσωπον.

ὦ τῆς μεγάλης ἐπιθυμήσας σοφίας ἄνθρωπε παρʼ ἡμῶν,

ὡς εὐδαίμων ἐν Ἀθηναίοις καὶ τοῖς Ἕλλησι γενήσει,

εἰ μνήμων εἶ καὶ φροντιστὴς καὶ τὸ ταλαίπωρον ἔνεστιν

ἐν τῇ ψυχῇ, καὶ μὴ κάμνεις μήθʼ ἑστὼς μήτε βαδίζων,

μήτε ῥιγῶν ἄχθει λίαν μήτʼ ἀριστᾶν ἐπιθυμεῖς,

οἴνου τʼ ἀπέχει καὶ γυμνασίων καὶ τῶν ἄλλων ἀνοήτων,

καὶ βέλτιστον τοῦτο νομίζεις, ὅπερ εἰκὸς δεξιὸν ἄνδρα,

νικᾶν πράττων καὶ βουλεύων καὶ τῇ γλώττῃ πολεμίζων.

ἀλλʼ οὕνεκά γε ψυχῆς στερρᾶς δυσκολοκοίτου τε μερίμνης

καὶ φειδωλοῦ καὶ τρυσιβίου γαστρὸς καὶ θυμβρεπιδείπνου,

ἀμέλει θαρρῶν οὕνεκα τούτων ἐπιχαλκεύειν παρέχοιμʼ ἄν.

ἄλλο τι δῆτʼ οὖν νομιεῖς ἤδη θεὸν οὐδένα πλὴν ἅπερ ἡμεῖς,

τὸ Χάος τουτὶ καὶ τὰς Νεφέλας καὶ τὴν γλῶτταν, τρία ταυτί;

οὐδʼ ἂν διαλεχθείην γʼ ἀτεχνῶς τοῖς ἄλλοις οὐδʼ ἂν ἀπαντῶν·

οὐδʼ ἂν θύσαιμʼ, οὐδʼ ἂν σπείσαιμʼ, οὐδʼ ἐπιθείην λιβανωτόν.

λέγε νυν ἡμῖν ὅ τι σοι δρῶμεν θαρρῶν, ὡς οὐκ ἀτυχήσεις

ἡμᾶς τιμῶν καὶ θαυμάζων καὶ ζητῶν δεξιὸς εἶναι.

ὦ δέσποιναι δέομαι τοίνυν ὑμῶν τουτὶ πάνυ μικρόν,

τῶν Ἑλλήνων εἶναί με λέγειν ἑκατὸν σταδίοισιν ἄριστον.

ἀλλʼ ἔσται σοι τοῦτο παρʼ ἡμῶν· ὥστε τὸ λοιπόν γʼ ἀπὸ τουδὶ

ἐν τῷ δήμῳ γνώμας οὐδεὶς νικήσει πλείονας ἢ σύ.

μὴ ʼμοί γε λέγειν γνώμας μεγάλας· οὐ γὰρ τούτων ἐπιθυμῶ,

ἀλλʼ ὅσʼ ἐμαυτῷ στρεψοδικῆσαι καὶ τοὺς χρήστας διολισθεῖν.

τεύξει τοίνυν ὧν ἱμείρεις· οὐ γὰρ μεγάλων ἐπιθυμεῖς.

ἀλλὰ σεαυτὸν θαρρῶν παράδος τοῖς ἡμετέροις προπόλοισιν.

δράσω ταῦθʼ ὑμῖν πιστεύσας· ἡ γὰρ ἀνάγκη με πιέζει

διὰ τοὺς ἵππους τοὺς κοππατίας καὶ τὸν γάμον ὅς μʼ ἐπέτριψεν.

νῦν οὖν ἀτεχνῶς ὅ τι βούλονται

τουτὶ τοὐμὸν σῶμʼ αὐτοῖσιν

παρέχω, τύπτειν πεινῆν διψῆν

αὐχμεῖν ῥιγῶν ἀσκὸν δείρειν,

εἴπερ τὰ χρέα διαφευξοῦμαι,

τοῖς τʼ ἀνθρώποις εἶναι δόξω

θρασὺς εὔγλωττος τολμηρὸς ἴτης

βδελυρὸς ψευδῶν συγκολλητὴς

εὑρησιεπὴς περίτριμμα δικῶν

κύρβις κρόταλον κίναδος τρύμη

μάσθλης εἴρων γλοιὸς ἀλαζὼν

κέντρων μιαρὸς στρόφις ἀργαλέος

ματιολοιχός·

ταῦτʼ εἴ με καλοῦσʼ ἁπαντῶντες,

δρώντων ἀτεχνῶς ὅ τι χρῄζουσιν,

κεἰ βούλονται

νὴ τὴν Δήμητρʼ ἔκ μου χορδὴν

τοῖς φροντισταῖς παραθέντων.

λῆμα μὲν πάρεστι τῷδέ γʼ

οὐκ ἄτολμον ἀλλʼ ἕτοιμον. ἴσθι δʼ ὡς

ταῦτα μαθὼν παρʼ ἐμοῦ κλέος οὐρανόμηκες

ἐν βροτοῖσιν ἕξεις.

τί πείσομαι;

τὸν πάντα χρόνον μετʼ ἐμοῦ

ζηλωτότατον βίον ἀνθρώπων διάξεις.

ἆρά γε τοῦτʼ ἄρʼ ἐγώ ποτʼ

ὄψομαι;

ὥστε γέ σου πολλοὺς ἐπὶ ταῖσι θύραις ἀεὶ καθῆσθαι,

βουλομένους ἀνακοινοῦσθαί τε καὶ ἐς λόγον ἐλθεῖν

πράγματα κἀντιγραφὰς πολλῶν ταλάντων,

ἄξια σῇ φρενὶ συμβουλευσομένους μετὰ σοῦ.

ἀλλʼ ἐγχείρει τὸν πρεσβύτην ὅ τι περ μέλλεις προδιδάσκειν,

καὶ διακίνει τὸν νοῦν αὐτοῦ καὶ τῆς γνώμης ἀποπειρῶ.

ἄγε δὴ κάτειπέ μοι σὺ τὸν σαυτοῦ τρόπον,

ἵνʼ αὐτὸν εἰδὼς ὅστις ἐστὶ μηχανὰς

ἤδη ʼπὶ τούτοις πρὸς σὲ καινὰς προσφέρω.

τί δέ; τειχομαχεῖν μοι διανοεῖ πρὸς τῶν θεῶν;

οὔκ, ἀλλὰ βραχέα σου πυθέσθαι βούλομαι.

ἦ μνημονικὸς εἶ;

δύο τρόπω νὴ τὸν Δία·

ἢν μὲν γὰρ ὀφείληταί τί μοι, μνήμων πάνυ·

ἐὰν δʼ ὀφείλω, σχέτλιος, ἐπιλήσμων πάνυ.

ἔνεστι δῆτα μανθάνειν ἐν τῇ φύσει;

λέγειν μὲν οὐκ ἔνεστʼ, ἀποστερεῖν δʼ ἔνι.

πῶς οὖν δυνήσει μανθάνειν;

ἀμέλει καλῶς.

ἄγε νυν ὅπως, ὅταν τι προβάλλω σοι σοφὸν

περὶ τῶν μετεώρων, εὐθέως ὑφαρπάσει.

τί δαί; κυνηδὸν τὴν σοφίαν σιτήσομαι;

ἄνθρωπος ἀμαθὴς οὑτοσὶ καὶ βάρβαρος.

δέδοικά σʼ ὦ πρεσβῦτα μὴ πληγῶν δέει.

φέρʼ ἴδω τί δρᾷς, ἤν τίς σε τύπτῃ;

τύπτομαι,

ἔπειτʼ ἐπισχὼν ὀλίγον ἐπιμαρτύρομαι,

εἶτʼ αὖθις ἀκαρῆ διαλιπὼν δικάζομαι.

ἴθι νυν κατάθου θοἰμάτιον.

ἠδίκηκά τι,

οὔκ, ἀλλὰ γυμνοὺς εἰσιέναι νομίζεται.

ἀλλʼ οὐχὶ φωράσων ἔγωγʼ εἰσέρχομαι.

κατάθου. τί ληρεῖς;

εἰπὲ δή νύν μοι·

τὸ τί;

ἢν ἐπιμελὴς ὦ καὶ προθύμως μανθάνω,

τῷ τῶν μαθητῶν ἐμφερὴς γενήσομαι;

οὐδὲν διοίσεις Χαιρεφῶντος τὴν φύσιν.

οἴμοι κακοδαίμων ἡμιθνὴς γενήσομαι.

οὐ μὴ λαλήσεις, ἀλλʼ ἀκολουθήσεις ἐμοὶ

ἀνύσας τι δευρὶ θᾶττον;

ἐς τὼ χεῖρέ νυν

δός μοι μελιτοῦτταν πρότερον· ὡς δέδοικʼ ἐγὼ

εἴσω καταβαίνων ὥσπερ ἐς Τροφωνίου.

χώρει· τί κυπτάζεις ἔχων περὶ τὴν θύραν;

ἀλλʼ ἴθι χαίρων τῆς ἀνδρείας

οὕνεκα ταύτης.

εὐτυχία γένοιτο τἀνθρώπῳ,

ὅτι προήκων

ἐς βαθὺ τῆς ἡλικίας

νεωτέροις τὴν φύσιν αὑτοῦ

πράγμασιν χρωτίζεται

καὶ σοφίαν ἐπασκεῖ.

ὦ θεώμενοι κατερῶ πρὸς ὑμᾶς ἐλευθέρως

τἀληθῆ νὴ τὸν Διόνυσον τὸν ἐκθρέψαντά με.

οὕτω νικήσαιμί τʼ ἐγὼ καὶ νομιζοίμην σοφός,

ὡς ὑμᾶς ἡγούμενος εἶναι θεατὰς δεξιοὺς

καὶ ταύτην σοφώτατʼ ἔχειν τῶν ἐμῶν κωμῳδιῶν,

πρώτους ἠξίωσʼ ἀναγεῦσʼ ὑμᾶς, ἣ παρέσχε μοι

ἔργον πλεῖστον· εἶτʼ ἀνεχώρουν ὑπʼ ἀνδρῶν φορτικῶν

ἡττηθεὶς οὐκ ἄξιος ὤν· ταῦτʼ οὖν ὑμῖν μέμφομαι

τοῖς σοφοῖς, ὧν οὕνεκʼ ἐγὼ ταῦτʼ ἐπραγματευόμην.

ἀλλʼ οὐδʼ ὣς ὑμῶν ποθʼ ἑκὼν προδώσω τοὺς δεξιούς.

ἐξ ὅτου γὰρ ἐνθάδʼ ὑπʼ ἀνδρῶν, οἷς ἡδὺ καὶ λέγειν,

ὁ σώφρων τε χὠ καταπύγων ἄριστʼ ἠκουσάτην,

κἀγώ, παρθένος γὰρ ἔτʼ ἦν, κοὐκ ἐξῆν πώ μοι τεκεῖν,

ἐξέθηκα, παῖς δʼ ἑτέρα τις λαβοῦσʼ ἀνείλετο,

ὑμεῖς δʼ ἐξεθρέψατε γενναίως κἀπαιδεύσατε·

ἐκ τούτου μοι πιστὰ παρʼ ὑμῖν γνώμης ἔσθʼ ὅρκια.

νῦν οὖν Ἠλέκτραν κατʼ ἐκείνην ἥδʼ ἡ κωμῳδία

ζητοῦσʼ ἦλθʼ, ἤν που ʼπιτύχῃ θεαταῖς οὕτω σοφοῖς·

γνώσεται γάρ, ἤνπερ ἴδῃ, τἀδελφοῦ τὸν βόστρυχον.

ὡς δὲ σώφρων ἐστὶ φύσει σκέψασθʼ· ἥτις πρῶτα μὲν

οὐδὲν ἦλθε ῥαψαμένη σκυτίον καθειμένον

ἐρυθρὸν ἐξ ἄκρου παχύ, τοῖς παιδίοις ἵνʼ ᾖ γέλως·

οὐδʼ ἔσκωψε τοὺς φαλακρούς, οὐδὲ κόρδαχʼ εἵλκυσεν,

οὐδὲ πρεσβύτης ὁ λέγων τἄπη τῇ βακτηρίᾳ

τύπτει τὸν παρόντʼ ἀφανίζων πονηρὰ σκώμματα,

οὐδʼ εἰσῇξε δᾷδας ἔχουσʼ, οὐδʼ ἰοὺ ἰοὺ βοᾷ,

ἀλλʼ αὑτῇ καὶ τοῖς ἔπεσιν πιστεύουσʼ ἐλήλυθεν.

κἀγὼ μὲν τοιοῦτος ἀνὴρ ὢν ποιητὴς οὐ κομῶ,

οὐδʼ ὑμᾶς ζητῶ ʼξαπατᾶν δὶς καὶ τρὶς ταὔτʼ εἰσάγων,

ἀλλʼ ἀεὶ καινὰς ἰδέας ἐσφέρων σοφίζομαι,

οὐδὲν ἀλλήλαισιν ὁμοίας καὶ πάσας δεξιάς·

ὃς μέγιστον ὄντα Κλέωνʼ ἔπαισʼ ἐς τὴν γαστέρα,

κοὐκ ἐτόλμησʼ αὖθις ἐπεμπηδῆσʼ αὐτῷ κειμένῳ.

οὗτοι δʼ, ὡς ἅπαξ παρέδωκεν λαβὴν Ὑπέρβολος,

τοῦτον δείλαιον κολετρῶσʼ ἀεὶ καὶ τὴν μητέρα.

Εὔπολις μὲν τὸν Μαρικᾶν πρώτιστον παρείλκυσεν

ἐκστρέψας τοὺς ἡμετέρους Ἱππέας κακὸς κακῶς,

προσθεὶς αὐτῷ γραῦν μεθύσην τοῦ κόρδακος οὕνεχʼ, ἣν

Φρύνιχος πάλαι πεποίηχʼ, ἣν τὸ κῆτος ἤσθιεν.

εἶθʼ Ἕρμιππος αὖθις ἐποίησεν εἰς Ὑπέρβολον,

ἄλλοι τʼ ἤδη πάντες ἐρείδουσιν εἰς Ὑπέρβολον,

τὰς εἰκοὺς τῶν ἐγχέλεων τὰς ἐμὰς μιμούμενοι.

ὅστις οὖν τούτοισι γελᾷ, τοῖς ἐμοῖς μὴ χαιρέτω·

ἢν δʼ ἐμοὶ καὶ τοῖσιν ἐμοῖς εὐφραίνησθʼ εὑρήμασιν,

ἐς τὰς ὥρας τὰς ἑτέρας εὖ φρονεῖν δοκήσετε.

ὑψιμέδοντα μὲν θεῶν

Ζῆνα τύραννον ἐς χορὸν

πρῶτα μέγαν κικλήσκω·

τόν τε μεγασθενῆ τριαίνης ταμίαν,

γῆς τε καὶ ἁλμυρᾶς θαλάσσης ἄγριον μοχλευτήν·

καὶ μεγαλώνυμον ἡμέτερον πατέρʼ

Αἰθέρα σεμνότατον βιοθρέμμονα πάντων·

τόν θʼ ἱππονώμαν, ὃς ὑπερλάμπροις

ἀκτῖσιν κατέχει

γῆς πέδον μέγας ἐν θεοῖς

ἐν θνητοῖσί τε δαίμων.

ὦ σοφώτατοι θεαταὶ δεῦρο τὸν νοῦν προσέχετε.

ἠδικημέναι γὰρ ὑμῖν μεμφόμεσθʼ ἐναντίον·

πλεῖστα γὰρ θεῶν ἁπάντων ὠφελούσαις τὴν πόλιν,

δαιμόνων ἡμῖν μόναις οὐ θύετʼ οὐδὲ σπένδετε,

αἵτινες τηροῦμεν ὑμᾶς. ἢν γὰρ ᾖ τις ἔξοδος

μηδενὶ ξὺν νῷ, τότʼ ἢ βροντῶμεν ἢ ψακάζομεν.

εἶτα τὸν θεοῖσιν ἐχθρὸν βυρσοδέψην Παφλαγόνα

ἡνίχʼ ᾑρεῖσθε στρατηγόν, τὰς ὀφρῦς συνήγομεν

κἀποιοῦμεν δεινά, βροντὴ δʼ ἐρράγη διʼ ἀστραπῆς·

ἡ σελήνη δʼ ἐξέλειπε τὰς ὁδούς, ὁ δʼ ἥλιος

τὴν θρυαλλίδʼ εἰς ἑαυτὸν εὐθέως ξυνελκύσας

οὐ φανεῖν ἔφασκεν ὑμῖν, εἰ στρατηγήσει Κλέων.

ἀλλʼ ὅμως εἵλεσθε τοῦτον. φασὶ γὰρ δυσβουλίαν

τῇδε τῇ πόλει προσεῖναι, ταῦτα μέντοι τοὺς θεοὺς

ἅττʼ ἂν ὑμεῖς ἐξαμάρτητʼ ἐπὶ τὸ βέλτιον τρέπειν.

ὡς δὲ καὶ τοῦτο ξυνοίσει ῥᾳδίως διδάξομεν·

ἢν Κλέωνα τὸν λάρον δώρων ἑλόντες καὶ κλοπῆς

εἶτα φιμώσητε τούτου τῷ ξύλῳ τὸν αὐχένα,

αὖθις ἐς τἀρχαῖον ὑμῖν, εἴ τι κἀξημάρτετε,

ἐπὶ τὸ βέλτιον τὸ πρᾶγμα τῇ πόλει συνοίσεται.

ἀμφί μοι αὖτε Φοῖβʼ ἄναξ

Δήλιε Κυνθίαν ἔχων

ὑψικέρατα πέτραν,

ἥ τʼ Ἐφέσου μάκαιρα πάγχρυσον ἔχεις

οἶκον ἐν ᾧ κόραι σε Λυδῶν μεγάλως σέβουσιν,

ἥ τʼ ἐπιχώριος ἡμετέρα θεὸς

αἰγίδος ἡνίοχος πολιοῦχος Ἀθάνα,

Παρνασσίαν θʼ ὃς κατέχων

πέτραν σὺν πεύκαις σελαγεῖ

Βάκχαις Δελφίσιν ἐμπρέπων,

κωμαστὴς Διόνυσος.

ἡνίχʼ ἡμεῖς δεῦρʼ ἀφορμᾶσθαι παρεσκευάσμεθα,

ἡ σελήνη συντυχοῦσʼ ἡμῖν ἐπέστειλεν φράσαι,

πρῶτα μὲν χαίρειν Ἀθηναίοισι καὶ τοῖς ξυμμάχοις·

εἶτα θυμαίνειν ἔφασκε· δεινὰ γὰρ πεπονθέναι

ὠφελοῦσʼ ὑμᾶς ἅπαντας οὐ λόγοις ἀλλʼ ἐμφανῶς.

πρῶτα μὲν τοῦ μηνὸς ἐς δᾷδʼ οὐκ ἔλαττον ἢ δραχμήν,

ὥστε καὶ λέγειν ἅπαντας ἐξιόντας ἑσπέρας,

μὴ πρίῃ παῖ δᾷδʼ, ἐπειδὴ φῶς σεληναίας καλόν.

ἄλλα τʼ εὖ δρᾶν φησιν, ὑμᾶς δʼ οὐκ ἄγειν τὰς ἡμέρας

οὐδὲν ὀρθῶς, ἀλλʼ ἄνω τε καὶ κάτω κυδοιδοπᾶν·

ὥστʼ ἀπειλεῖν φησιν αὐτῇ τοὺς θεοὺς ἑκάστοτε

ἡνίκʼ ἂν ψευσθῶσι δείπνου κἀπίωσιν οἴκαδε,

τῆς ἑορτῆς μὴ τυχόντες κατὰ λόγον τῶν ἡμερῶν.

κᾆθʼ ὅταν θύειν δέῃ, στρεβλοῦτε καὶ δικάζετε·

πολλάκις δʼ ἡμῶν ἀγόντων τῶν θεῶν ἀπαστίαν,

ἡνίκʼ ἂν πενθῶμεν ἢ τὸν Μέμνονʼ ἢ Σαρπηδόνα,

σπένδεθʼ ὑμεῖς καὶ γελᾶτʼ· ἀνθʼ ὧν λαχὼν Ὑπέρβολος

τῆτες ἱερομνημονεῖν, κἄπειθʼ ὑφʼ ἡμῶν τῶν θεῶν

τὸν στέφανον ἀφῃρέθη· μᾶλλον γὰρ οὕτως εἴσεται

κατὰ σελήνην ὡς ἄγειν χρὴ τοῦ βίου τὰς ἡμέρας.

μὰ τὴν Ἀναπνοὴν μὰ τὸ Χάος μὰ τὸν Ἀέρα

οὐκ εἶδον οὕτως ἄνδρʼ ἄγροικον οὐδένα

οὐδʼ ἄπορον οὐδὲ σκαιὸν οὐδʼ ἐπιλήσμονα·

ὅστις σκαλαθυρμάτιʼ ἄττα μικρὰ μανθάνων

ταῦτʼ ἐπιλέλησται πρὶν μαθεῖν· ὅμως γε μὴν

αὐτὸν καλῶ θύραζε δευρὶ πρὸς τὸ φῶς.

ποῦ Στρεψιάδης; ἔξει τὸν ἀσκάντην λαβών;

ἀλλʼ οὐκ ἐῶσί μʼ ἐξενεγκεῖν οἱ κόρεις.

ἀνύσας τι κατάθου καὶ πρόσεχε τὸν νοῦν.

ἰδού.

ἄγε δὴ τί βούλει πρῶτα νυνὶ μανθάνειν

ὧν οὐκ ἐδιδάχθης πώποτʼ οὐδέν; εἰπέ μοι.

πότερα περὶ μέτρων ἢ περὶ ἐπῶν ἢ ῥυθμῶν;

περὶ τῶν μέτρων ἔγωγʼ· ἔναγχος γάρ ποτε

ὑπʼ ἀλφιταμοιβοῦ παρεκόπην διχοινίκῳ.

οὐ τοῦτʼ ἐρωτῶ σʼ, ἀλλʼ ὅ τι κάλλιστον μέτρον

ἡγεῖ· πότερα τὸ τρίμετρον ἢ τὸ τετράμετρον;

ἐγὼ μὲν οὐδὲν πρότερον ἡμιεκτέου.

οὐδὲν λέγεις ὦνθρωπε.

περίδου νυν ἐμοί,

εἰ μὴ τετράμετρόν ἐστιν ἡμιεκτέον.

ἐς κόρακας, ὡς ἄγροικος εἶ καὶ δυσμαθής.

ταχύ γʼ ἂν δύναιο μανθάνειν περὶ ῥυθμῶν.

τί δέ μʼ ὠφελήσουσʼ οἱ ῥυθμοὶ πρὸς τἄλφιτα;

πρῶτον μὲν εἶναι κομψὸν ἐν συνουσίᾳ,

ἐπαΐονθʼ ὁποῖός ἐστι τῶν ῥυθμῶν

κατʼ ἐνόπλιον, χὠποῖος αὖ κατὰ δάκτυλον.

κατὰ δάκτυλον; νὴ τὸν Δίʼ, ἀλλʼ οἶδʼ.

εἰπὲ δή.

τίς ἄλλος ἀντὶ τουτουὶ τοῦ δακτύλου;

πρὸ τοῦ μέν, ἔτʼ ἐμοῦ παιδὸς ὄντος, οὑτοσί.

ἀγρεῖος εἶ καὶ σκαιός.

οὐ γὰρ ᾠζυρὲ

τούτων ἐπιθυμῶ μανθάνειν οὐδέν.

τί δαί;

ἐκεῖνʼ ἐκεῖνο, τὸν ἀδικώτατον λόγον.

ἀλλʼ ἕτερα δεῖ σε πρότερα τούτου μανθάνειν,

τῶν τετραπόδων ἅττʼ ἐστὶν ὀρθῶς ἄρρενα.

ἀλλʼ οἶδʼ ἔγωγε τἄρρενʼ, εἰ μὴ μαίνομαι·

κριὸς τράγος ταῦρος κύων ἀλεκτρυών.

ὁρᾷς ὃ πάσχεις; τήν τε θήλειαν καλεῖς

ἀλεκτρυόνα κατὰ ταὐτὸ καὶ τὸν ἄρρενα.

πῶς δὴ φέρʼ;

ὅπως; ἀλεκτρυὼν κἀλεκτρυών.

νὴ τὸν Ποσειδῶ. νῦν δὲ πῶς με χρὴ καλεῖν;

ἀλεκτρύαιναν, τὸν δʼ ἕτερον ἀλέκτορα.

ἀλεκτρύαιναν; εὖ γε νὴ τὸν Ἀέρα·

ὥστʼ ἀντὶ τούτου τοῦ διδάγματος μόνου

διαλφιτώσω σου κύκλῳ τὴν κάρδοπον.

ἰδοὺ μάλʼ αὖθις τοῦθʼ ἕτερον· τὴν κάρδοπον

ἄρρενα καλεῖς θήλειαν οὖσαν.

τῷ τρόπῳ

ἄρρενα καλῶ ʼγὼ κάρδοπον;

μάλιστά γε,

ὥσπερ γε καὶ Κλεώνυμον.

πῶς δή; φράσον.

ταὐτὸν δύναταί σοι κάρδοπος Κλεωνύμῳ.

ἀλλʼ ὦγάθʼ οὐδʼ ἦν κάρδοπος Κλεωνύμῳ,

ἀλλʼ ἐν θυείᾳ στρογγύλῃ γʼ ἂν ἐμάττετο.

ἀτὰρ τὸ λοιπὸν πῶς με χρὴ καλεῖν;

ὅπως;

τὴν καρδόπην, ὥσπερ καλεῖς τὴν Σωστράτην.

τὴν καρδόπην θήλειαν;

ὀρθῶς γὰρ λέγεις.

ἐκεῖνο δʼ ἦν ἄν, καρδόπη, Κλεωνύμη.

ἔτι δή γε περὶ τῶν ὀνομάτων μαθεῖν σε δεῖ,

ἅττʼ ἄρρενʼ ἐστίν, ἅττα δʼ αὐτῶν θήλεα.

ἀλλʼ οἶδʼ ἔγωγʼ ἃ θήλεʼ ἐστίν.

εἰπὲ δή.

Λύσιλλα Φίλιννα Κλειταγόρα Δημητρία.

ἄρρενα δὲ ποῖα τῶν ὀνομάτων;

μυρία.

Φιλόξενος Μελησίας Ἀμυνίας.

ἀλλʼ ὦ πόνηρε ταῦτά γʼ ἐστʼ οὐκ ἄρρενα.

οὐκ ἄρρενʼ ὑμῖν ἐστιν;

οὐδαμῶς γʼ, ἐπεὶ

πῶς ἂν καλέσειας ἐντυχὼν Ἀμυνίᾳ;

ὅπως ἄν; ὡδί, δεῦρο δεῦρʼ Ἀμυνία.

ὁρᾷς; γυναῖκα τὴν Ἀμυνίαν καλεῖς.

οὔκουν δικαίως ἥτις οὐ στρατεύεται;

ἀτὰρ τί ταῦθʼ ἃ πάντες ἴσμεν μανθάνω;

οὐδὲν μὰ Δίʼ ἀλλὰ κατακλινεὶς δευρὶ —

τί δρῶ;

ἐκφρόντισόν τι τῶν σεαυτοῦ πραγμάτων.

μὴ δῆθʼ ἱκετεύω σʼ ἐνγεταῦθʼ· ἀλλʼ εἴ γε χρή,

χαμαί μʼ ἔασον αὐτὰ ταῦτʼ ἐκφροντίσαι.

οὐκ ἔστι παρὰ ταῦτʼ ἄλλα.

κακοδαίμων ἐγώ,

οἵαν δίκην τοῖς κόρεσι δώσω τήμερον.

φρόντιζε δὴ καὶ διάθρει πάντα τρόπον τε σαυτὸν

στρόβει πυκνώσας.

ταχὺς δʼ, ὅταν εἰς ἄπορον πέσῃς,

ἐπʼ ἄλλο πήδα

νόημα φρενός· ὕπνος δʼ ἀπέστω γλυκύθυμος ὀμμάτων.



ἀτταταῖ ἀτταταῖ.

τί πάσχεις; τί κάμνεις;

ἀπόλλυμαι δείλαιος· ἐκ τοῦ σκίμποδος

δάκνουσί μʼ ἐξέρποντες οἱ Κορίνθιοι,

καὶ τὰς πλευρὰς δαρδάπτουσιν

καὶ τὴν ψυχὴν ἐκπίνουσιν

καὶ τοὺς ὄρχεις ἐξέλκουσιν

καὶ τὸν πρωκτὸν διορύττουσιν,

καί μʼ ἀπολοῦσιν.

μή νυν βαρέως ἄλγει λίαν.

καὶ πῶς; ὅτε μου

φροῦδα τὰ χρήματα, φρούδη χροιά,

φρούδη ψυχή, φρούδη δʼ ἐμβάς·

καὶ πρὸς τούτοις ἔτι τοῖσι κακοῖς

φρουρᾶς ᾄδων

ὀλίγου φροῦδος γεγένημαι.

οὗτος τί ποιεῖς; οὐχὶ φροντίζεις;

ἐγώ;

νὴ τὸν Ποσειδῶ.

καὶ τί δῆτʼ ἐφρόντισας;

ὑπὸ τῶν κόρεων εἴ μού τι περιλειφθήσεται.

ἀπολεῖ κάκιστʼ.

ἀλλʼ ὦγάθʼ ἀπόλωλʼ ἀρτίως.

οὐ μαλθακιστέʼ ἀλλὰ περικαλυπτέα.

ἐξευρετέος γὰρ νοῦς ἀποστερητικὸς

κἀπαιόλημʼ.

οἴμοι τίς ἂν δῆτʼ ἐπιβάλοι

ἐξ ἀρνακίδων γνώμην ἀποστερητρίδα;

φέρε νυν ἀθρήσω πρῶτον ὅ τι δρᾷ τουτονί.

οὗτος καθεύδεις;

μὰ τὸν Ἀπόλλω ʼγὼ μὲν οὔ.

ἔχεις τι;

μὰ Δίʼ οὐ δῆτʼ ἔγωγʼ.

οὐδὲν πάνυ;

οὐδέν γε πλὴν ἢ τὸ πέος ἐν τῇ δεξιᾷ.

οὐκ ἐγκαλυψάμενος ταχέως τι φροντιεῖς;

περὶ τοῦ; σὺ γάρ μοι τοῦτο φράσον ὦ Σώκρατες.

αὐτὸς ὅ τι βούλει πρῶτος ἐξευρὼν λέγε.

ἀκήκοας μυριάκις ἁγὼ βούλομαι,

περὶ τῶν τόκων, ὅπως ἂν ἀποδῶ μηδενί.

ἴθι νῦν καλύπτου καὶ σχάσας τὴν φροντίδα

λεπτὴν κατὰ μικρὸν περιφρόνει τὰ πράγματα,

ὀρθῶς διαιρῶν καὶ σκοπῶν.

οἴμοι τάλας.

ἔχʼ ἀτρέμα· κἂν ἀπορῇς τι τῶν νοημάτων,

ἀφεὶς ἄπελθε, καὶ κατὰ τὴν γνώμην πάλιν

κίνησον αὖθις αὐτὸ καὶ ζυγώθρισον.

ὦ Σωκρατίδιον φίλτατον.

τί ὦ γέρον;

ἔχω τόκου γνώμην ἀποστερητικήν.

ἐπίδειξον αὐτήν.

εἰπὲ δή νύν μοι —

τὸ τί;

γυναῖκα φαρμακίδʼ εἰ πριάμενος Θετταλὴν

καθέλοιμι νύκτωρ τὴν σελήνην, εἶτα δὴ

αὐτὴν καθείρξαιμʼ ἐς λοφεῖον στρογγύλον,

ὥσπερ κάτοπτρον, κᾆτα τηροίην ἔχων —

τί δῆτα τοῦτʼ ἂν ὠφελήσειέν σʼ;

ὅ τι;

εἰ μηκέτʼ ἀνατέλλοι σελήνη μηδαμοῦ,

οὐκ ἂν ἀποδοίην τοὺς τόκους.

ὁτιὴ τί δή;

ὁτιὴ κατὰ μῆνα τἀγύριον δανείζεται.

εὖ γʼ· ἀλλʼ ἕτερον αὖ σοι προβαλῶ τι δεξιόν.

εἴ σοι γράφοιτο πεντετάλαντός τις δίκη,

ὅπως ἂν αὐτὴν ἀφανίσειας εἰπέ μοι.

ὅπως; ὅπως; οὐκ οἶδʼ· ἀτὰρ ζητητέον.

μή νυν περὶ σαυτὸν εἶλλε τὴν γνώμην ἀεί,

ἀλλʼ ἀποχάλα τὴν φροντίδʼ ἐς τὸν ἀέρα

λινόδετον ὥσπερ μηλολόνθην τοῦ ποδός.

ηὕρηκʼ ἀφάνισιν τῆς δίκης σοφωτάτην,

ὥστʼ αὐτὸν ὁμολογεῖν σʼ ἐμοί.

ποίαν τινά;

ἤδη παρὰ τοῖσι φαρμακοπώλαις τὴν λίθον

ταύτην ἑόρακας τὴν καλήν, τὴν διαφανῆ,

ἀφʼ ἧς τὸ πῦρ ἅπτουσι;

τὴν ὕαλον λέγεις;

ἔγωγε. φέρε τί δῆτʼ ἄν, εἰ ταύτην λαβών,

ὁπότε γράφοιτο τὴν δίκην ὁ γραμματεύς,

ἀπωτέρω στὰς ὧδε πρὸς τὸν ἥλιον

τὰ γράμματʼ ἐκτήξαιμι τῆς ἐμῆς δίκης;

σοφῶς γε νὴ τὰς Χάριτας.

οἴμʼ ὡς ἥδομαι

ὅτι πεντετάλαντος διαγέγραπταί μοι δίκη.

ἄγε δὴ ταχέως τουτὶ ξυνάρπασον.

τὸ τί;

ὅπως ἀποστρέψαιʼ ἂν ἀντιδικῶν δίκην

μέλλων ὀφλήσειν μὴ παρόντων μαρτύρων.

φαυλότατα καὶ ῥᾷστʼ.

εἰπὲ δή.

καὶ δὴ λέγω.

εἰ πρόσθεν ἔτι μιᾶς ἐνεστώσης δίκης,

πρὶν τὴν ἐμὴν καλεῖσθʼ, ἀπαγξαίμην τρέχων.

οὐδὲν λέγεις.

νὴ τοὺς θεοὺς ἔγωγʼ, ἐπεὶ

οὐδεὶς κατʼ ἐμοῦ τεθνεῶτος εἰσάξει δίκην.

ὑθλεῖς· ἄπερρʼ, οὐκ ἂν διδάξαιμʼ ἄν σʼ ἔτι.

ὁτιὴ τί; ναὶ πρὸς τῶν θεῶν ὦ Σώκρατες.

ἀλλʼ εὐθὺς ἐπιλήθει σύ γʼ ἅττʼ ἂν καὶ μάθῃς·

ἐπεὶ τί νυνὶ πρῶτον ἐδιδάχθης; λέγε.

φέρʼ ἴδω τί μέντοι πρῶτον ἦν; τί πρῶτον ἦν;

τίς ἦν ἐν ᾗ ʼματτόμεθα μέντοι τἄλφιτα;

οἴμοι τίς ἦν;

οὐκ ἐς κόρακας ἀποφθερεῖ,

ἐπιλησμότατον καὶ σκαιότατον γερόντιον;

οἴμοι τί οὖν δῆθʼ ὁ κακοδαίμων πείσομαι;

ἀπὸ γὰρ ὀλοῦμαι μὴ μαθὼν γλωττοστροφεῖν.

ἀλλʼ ὦ Νεφέλαι χρηστόν τι συμβουλεύσατε.

ἡμεῖς μὲν ὦ πρεσβῦτα συμβουλεύομεν,

εἴ σοί τις υἱός ἐστιν ἐκτεθραμμένος,

πέμπειν ἐκεῖνον ἀντὶ σαυτοῦ μανθάνειν.

ἀλλʼ ἔστʼ ἔμοιγʼ υἱὸς καλός τε κἀγαθός·

ἀλλʼ οὐκ ἐθέλει γὰρ μανθάνειν. τί ἐγὼ πάθω;

σὺ δʼ ἐπιτρέπεις;

εὐσωματεῖ γὰρ καὶ σφριγᾷ,

κἄστʼ ἐκ γυναικῶν εὐπτέρων τῶν Κοισύρας.

ἀτὰρ μέτειμί γʼ αὐτόν· ἢν δὲ μὴ ʼθέλῃ,

οὐκ ἔσθʼ ὅπως οὐκ ἐξελῶ κʼ τῆς οἰκίας.

ἀλλʼ ἐπανάμεινόν μʼ ὀλίγον εἰσελθὼν χρόνον.

ἆρʼ αἰσθάνει πλεῖστα διʼ ἡμᾶς ἀγάθʼ αὐτίχʼ ἕξων

μόνας θεῶν; ὡς

ἕτοιμος ὅδʼ ἐστὶν ἅπαντα δρᾶν

ὅσʼ ἂν κελεύῃς.

σὺ δʼ ἀνδρὸς ἐκπεπληγμένου καὶ φανερῶς ἐπηρμένου

γνοὺς ἀπολάψεις ὅ τι πλεῖστον δύνασαι,

ταχέως· φιλεῖ γάρ πως τὰ τοιαῦθʼ ἑτέρᾳ τρέπεσθαι.

οὔτοι μὰ τὴν Ὁμίχλην ἔτʼ ἐνταυθοῖ μενεῖς·

ἀλλʼ ἔσθιʼ ἐλθὼν τοὺς Μεγακλέους κίονας.

ὦ δαιμόνιε, τί χρῆμα πάσχεις ὦ πάτερ;

οὐκ εὖ φρονεῖς μὰ τὸν Δία τὸν Ὀλύμπιον.

ἰδού γʼ ἰδού, Δίʼ Ὀλύμπιον· τῆς μωρίας,

τὸν Δία νομίζειν ὄντα τηλικουτονί.

τί δὲ τοῦτʼ ἐγέλασας ἐτεόν;

ἐνθυμούμενος

ὅτι παιδάριον εἶ καὶ φρονεῖς ἀρχαιϊκά.

ὅμως γε μὴν πρόσελθʼ, ἵνʼ εἰδῇς πλείονα,

καί σοι φράσω τι πρᾶγμʼ ὃ μαθὼν ἀνὴρ ἔσει.

ὅπως δὲ τοῦτο μὴ διδάξεις μηδένα.

ἰδού· τί ἔστιν;

ὤμοσας νυνὶ Δία.

ἔγωγʼ.

ὁρᾷς οὖν ὡς ἀγαθὸν τὸ μανθάνειν;

οὐκ ἔστιν ὦ Φειδιππίδη Ζεύς.

ἀλλὰ τίς;

Δῖνος βασιλεύει τὸν Δίʼ ἐξεληλακώς.

αἰβοῖ τί ληρεῖς;

ἴσθι τοῦθʼ οὕτως ἔχον.

τίς φησι ταῦτα;

Σωκράτης ὁ Μήλιος

καὶ Χαιρεφῶν, ὃς οἶδε τὰ ψυλλῶν ἴχνη.

σὺ δʼ ἐς τοσοῦτον τῶν μανιῶν ἐλήλυθας

ὥστʼ ἀνδράσιν πείθει χολῶσιν;

εὐστόμει

καὶ μηδὲν εἴπῃς φλαῦρον ἄνδρας δεξιοὺς

καὶ νοῦν ἔχοντας· ὧν ὑπὸ τῆς φειδωλίας

ἀπεκείρατʼ οὐδεὶς πώποτʼ οὐδʼ ἠλείψατο,

οὐδʼ ἐς βαλανεῖον ἦλθε λουσόμενος· σὺ δὲ

ὥσπερ τεθνεῶτος καταλόει μου τὸν βίον.

ἀλλʼ ὡς τάχιστʼ ἐλθὼν ὑπὲρ ἐμοῦ μάνθανε.

τί δʼ ἂν παρʼ ἐκείνων καὶ μάθοι χρηστόν τις ἄν;

ἄληθες; ὅσαπερ ἔστʼ ἐν ἀνθρώποις σοφά·

γνώσει δὲ σαυτὸν ὡς ἀμαθὴς εἶ καὶ παχύς.

ἀλλʼ ἐπανάμεινόν μʼ ὀλίγον ἐνταυθοῖ χρόνον.

οἴμοι τί δράσω παραφρονοῦντος τοῦ πατρός;

πότερον παρανοίας αὐτὸν εἰσαγαγὼν ἕλω,

ἢ τοῖς σοροπηγοῖς τὴν μανίαν αὐτοῦ φράσω;

φέρʼ ἴδω, σὺ τοῦτον τί ὀνομάζεις; εἰπέ μοι.

ἀλεκτρυόνα.

καλῶς γε. ταυτηνὶ δὲ τί;

ἀλεκτρυόνʼ.

ἄμφω ταὐτό; καταγέλαστος εἶ.

μή νυν τὸ λοιπόν, ἀλλὰ τήνδε μὲν καλεῖν

ἀλεκτρύαιναν τουτονὶ δʼ ἀλέκτορα.

ἀλεκτρύαιναν; ταῦτʼ ἔμαθες τὰ δεξιὰ

εἴσω παρελθὼν ἄρτι παρὰ τοὺς γηγενεῖς;

χἄτερά γε πόλλʼ· ἀλλʼ ὅ τι μάθοιμʼ ἑκάστοτε,

ἐπελανθανόμην ἂν εὐθὺς ὑπὸ πλήθους ἐτῶν.

διὰ ταῦτα δὴ καὶ θοἰμάτιον ἀπώλεσας;

ἀλλʼ οὐκ ἀπολώλεκʼ, ἀλλὰ καταπεφρόντικα.

τὰς δʼ ἐμβάδας ποῖ τέτροφας ὦνόητε σύ;

ὥσπερ Περικλέης ἐς τὸ δέον ἀπώλεσα.

ἀλλʼ ἴθι βάδιζʼ, ἴωμεν· εἶτα τῷ πατρὶ

πιθόμενος ἐξάμαρτε· κἀγώ τοί ποτε,

οἶδʼ, ἑξέτει σοι τραυλίσαντι πιθόμενος,

ὃν πρῶτον ὀβολὸν ἔλαβον ἡλιαστικόν,

τούτου ʼπριάμην σοι Διασίοις ἁμαξίδα.

ἦ μὴν σὺ τούτοις τῷ χρόνῳ ποτʼ ἀχθέσει.

εὖ γʼ ὅτι ἐπείσθης. δεῦρο δεῦρʼ ὦ Σώκρατες,

ἔξελθʼ· ἄγω γάρ σοι τὸν υἱὸν τουτονὶ

ἄκοντʼ ἀναπείσας.

νηπύτιος γάρ ἐστʼ ἔτι,

καὶ τῶν κρεμαθρῶν οὔπω τρίβων τῶν ἐνθάδε.

αὐτὸς τρίβων εἴης ἄν, εἰ κρέμαιό γε.

οὐκ ἐς κόρακας; καταρᾷ σὺ τῷ διδασκάλῳ;

ἰδοὺ κρέμαιʼ, ὡς ἠλίθιον ἐφθέγξατο

καὶ τοῖσι χείλεσιν διερρυηκόσιν.

πῶς ἂν μάθοι ποθʼ οὗτος ἀπόφυξιν δίκης

ἢ κλῆσιν ἢ χαύνωσιν ἀναπειστηρίαν;

καίτοι γε ταλάντου τοῦτʼ ἔμαθεν Ὑπέρβολος.

ἀμέλει δίδασκε· θυμόσοφός ἐστιν φύσει·

εὐθύς γέ τοι παιδάριον ὄν τυννουτονὶ

ἔπλαττεν ἔνδον οἰκίας ναῦς τʼ ἔγλυφεν,

ἁμαξίδας τε σκυτίνας ἠργάζετο,

κἀκ τῶν σιδίων βατράχους ἐποίει πῶς δοκεῖς.

ὅπως δʼ ἐκείνω τὼ λόγω μαθήσεται,

τὸν κρείττονʼ ὅστις ἐστὶ καὶ τὸν ἥττονα,

ὃς τἄδικα λέγων ἀνατρέπει τὸν κρείττονα·

ἐὰν δὲ μή, τὸν γοῦν ἄδικον πάσῃ τέχνῃ.

αὐτὸς μαθήσεται παρʼ αὐτοῖν τοῖν λόγοιν.

ἐγὼ δʼ ἀπέσομαι.

τοῦτό νυν μέμνησʼ, ὅπως

πρὸς πάντα τὰ δίκαιʼ ἀντιλέγειν δυνήσεται.



χώρει δευρί, δεῖξον σαυτὸν

τοῖσι θεαταῖς, καίπερ θρασὺς ὤν.

ἴθʼ ὅποι χρῄζεις. πολὺ γὰρ μᾶλλόν ʼς

ἐν τοῖς πολλοῖσι λέγων ἀπολῶ.

ἀπολεῖς σύ; τίς ὤν;

λόγος.

ἥττων γʼ ὤν.

ἀλλά σε νικῶ τὸν ἐμοῦ κρείττω

φάσκοντʼ εἶναι.

τί σοφὸν ποιῶν;

γνώμας καινὰς ἐξευρίσκων.

ταῦτα γὰρ ἀνθεῖ διὰ τουτουσὶ

τοὺς ἀνοήτους.

οὔκ, ἀλλὰ σοφούς.

ἀπολῶ σε κακῶς.

εἰπὲ τί ποιῶν;

τὰ δίκαια λέγων.

ἀλλʼ ἀνατρέψω γʼ αὔτʼ ἀντιλέγων·

οὐδὲ γὰρ εἶναι πάνυ φημὶ δίκην.

οὐκ εἶναι φῄς;

φέρε γὰρ ποῦ ʼστιν;

παρὰ τοῖσι θεοῖς.

πῶς δῆτα δίκης οὔσης ὁ Ζεὺς

οὐκ ἀπόλωλεν τὸν πατέρʼ αὑτοῦ

δήσας;

αἰβοῖ τουτὶ καὶ δὴ

χωρεῖ τὸ κακόν· δότε μοι λεκάνην.

τυφογέρων εἶ κἀνάρμοστος.

καταπύγων εἶ κἀναίσχυντος.

ῥόδα μʼ εἴρηκας.

καὶ βωμολόχος.

κρίνεσι στεφανοῖς.

καὶ πατραλοίας.

χρυσῷ πάττων μʼ οὐ γιγνώσκεις.

οὐ δῆτα πρὸ τοῦ γʼ, ἀλλὰ μολύβδῳ.

νῦν δέ γε κόσμος τοῦτʼ ἐστὶν ἐμοί.

θρασὺς εἶ πολλοῦ.

σὺ δέ γʼ ἀρχαῖος.

διὰ σὲ δὲ φοιτᾶν

οὐδεὶς ἐθέλει τῶν μειρακίων·

καὶ γνωσθήσει ποτʼ Ἀθηναίοις

οἶα διδάσκεις τοὺς ἀνοήτους.

αὐχμεῖς αἰσχρῶς.

σὺ δέ γʼ εὖ πράττεις.

καίτοι πρότερόν γʼ ἐπτώχευες,

Τήλεφος εἶναι Μυσὸς φάσκων,

ἐκ πηριδίου

γνώμας τρώγων Πανδελετείους.

ὤμοι σοφίας —

ὤμοι μανίας —

ἧς ἐμνήσθης —

τῆς σῆς, πόλεώς θʼ ἥτις σε τρέφει

λυμαινόμενον τοῖς μειρακίοις.

οὐχὶ διδάξεις τοῦτον Κρόνος ὤν.

εἴπερ γʼ αὐτὸν σωθῆναι χρὴ

καὶ μὴ λαλιὰν μόνον ἀσκῆσαι.

δεῦρʼ ἴθι, τοῦτον δʼ ἔα μαίνεσθαι.

κλαύσει, τὴν χεῖρʼ ἢν ἐπιβάλλῃς.

παύσασθε μάχης καὶ λοιδορίας.

ἀλλʼ ἐπίδειξαι σύ τε τοὺς προτέρους

ἅττʼ ἐδίδασκες, σύ τε τὴν καινὴν

παίδευσιν, ὅπως ἂν ἀκούσας σφῷν

ἀντιλεγόντοιν κρίνας φοιτᾷ.

δρᾶν ταῦτʼ ἐθέλω.

κἄγωγʼ ἐθέλω.

φέρε δὴ πότερος λέξει πρότερος;

τούτῳ δώσω·

κᾆτʼ ἐκ τούτων ὧν ἂν λέξῃ

ῥηματίοισιν καινοῖς αὐτὸν

καὶ διανοίαις κατατοξεύσω.

τὸ τελευταῖον δʼ, ἢν ἀναγρύζῃ,

τὸ πρόσωπον ἅπαν καὶ τὠφθαλμὼ

κεντούμενος ὥσπερ ὑπʼ ἀνθρηνῶν

ὑπὸ τῶν γνωμῶν ἀπολεῖται.

νῦν δείξετον τὼ πισύνω τοῖς περιδεξίοισι

λόγοισι καὶ φροντίσι καὶ γνωμοτύποις μερίμναις,

ὁπότερος αὐτοῖν λέγων ἀμείνων φανήσεται.

νῦν γὰρ ἅπας ἐνθάδε κίνδυνος ἀνεῖται σοφίας,

ἧς πέρι τοῖς ἐμοῖς φίλοις ἐστὶν ἀγὼν μέγιστος.

ἀλλʼ ὦ πολλοῖς τοὺς πρεσβυτέρους ἤθεσι χρηστοῖς στεφανώσας,

ῥῆξον φωνὴν ᾗτινι χαίρεις, καὶ τὴν σαυτοῦ φύσιν εἰπέ.

λέξω τοίνυν τὴν ἀρχαίαν παιδείαν ὡς διέκειτο,

ὅτʼ ἐγὼ τὰ δίκαια λέγων ἤνθουν καὶ σωφροσύνη ʼνενόμιστο.

πρῶτον μὲν ἔδει παιδὸς φωνὴν γρύξαντος μηδὲν ἀκοῦσαι·

εἶτα βαδίζειν ἐν ταῖσιν ὁδοῖς εὐτάκτως ἐς κιθαριστοῦ

τοὺς κωμήτας γυμνοὺς ἁθρόους, κεἰ κριμνώδη κατανείφοι.

εἶτʼ αὖ προμαθεῖν ᾆσμʼ ἐδίδασκεν τὼ μηρὼ μὴ ξυνέχοντας,

ἢ Παλλάδα περσέπολιν δεινὰν ἢ τηλέπορόν τι βόαμα,

ἐντειναμένους τὴν ἁρμονίαν, ἣν οἱ πατέρες παρέδωκαν.

εἰ δέ τις αὐτῶν βωμολοχεύσαιτʼ ἢ κάμψειέν τινα καμπήν,

οἵας οἱ νῦν τὰς κατὰ Φρῦνιν ταύτας τὰς δυσκολοκάμπτους,

ἐπετρίβετο τυπτόμενος πολλὰς ὡς τὰς Μούσας ἀφανίζων.

ἐν παιδοτρίβου δὲ καθίζοντας τὸν μηρὸν ἔδει προβαλέσθαι

τοὺς παῖδας, ὅπως τοῖς ἔξωθεν μηδὲν δείξειαν ἀπηνές·

εἶτʼ αὖ πάλιν αὖθις ἀνιστάμενον συμψῆσαι, καὶ προνοεῖσθαι

εἴδωλον τοῖσιν ἐρασταῖσιν τῆς ἥβης μὴ καταλείπειν.

ἠλείψατο δʼ ἂν τοὐμφαλοῦ οὐδεὶς παῖς ὑπένερθεν τότʼ ἄν, ὥστε

τοῖς αἰδοίοισι δρόσος καὶ χνοῦς ὥσπερ μήλοισιν ἐπήνθει·

οὐδʼ ἂν μαλακὴν φυρασάμενος τὴν φωνὴν πρὸς τὸν ἐραστὴν

αὐτὸς ἑαυτὸν προαγωγεύων τοῖς ὀφθαλμοῖς ἐβάδιζεν,

οὐδʼ ἀνελέσθαι δειπνοῦντʼ ἐξῆν καὶ κεφάλαιον ῥαφανῖδος,

οὐδʼ ἄννηθον τῶν πρεσβυτέρων ἁρπάζειν οὐδὲ σέλινον,

οὐδʼ ὀψοφαγεῖν οὐδὲ κιχλίζειν οὐδʼ ἴσχειν τὼ πόδʼ ἐναλλάξ.

ἀρχαῖά γε καὶ Διιπολιώδη καὶ τεττίγων ἀνάμεστα

καὶ Κηκείδου καὶ Βουφονίων.

ἀλλʼ οὖν ταῦτʼ ἐστὶν ἐκεῖνα,

ἐξ ὧν ἄνδρας Μαραθωνομάχας ἡμὴ παίδευσις ἔθρεψεν.

σὺ δὲ τοὺς νῦν εὐθὺς ἐν ἱματίοισι διδάσκεις ἐντετυλίχθαι·

ὥστε μʼ ἀπάγχεσθʼ, ὅταν ὀρχεῖσθαι Παναθηναίοις δέον αὐτοὺς

τὴν ἀσπίδα τῆς κωλῆς προέχων ἀμελῇ τῆς Τριτογενείας.

πρὸς ταῦτʼ ὦ μειράκιον θαρρῶν ἐμὲ τὸν κρείττω λόγον αἱροῦ·

κἀπιστήσει μισεῖν ἀγορὰν καὶ βαλανείων ἀπέχεσθαι,

καὶ τοῖς αἰσχροῖς αἰσχύνεσθαι, κἂν σκώπτῃ τίς σε φλέγεσθαι·

καὶ τῶν θάκων τοῖς πρεσβυτέροις ὑπανίστασθαι προσιοῦσιν,

καὶ μὴ περὶ τοὺς σαυτοῦ γονέας σκαιουργεῖν, ἄλλο τε μηδὲν

αἰσχρὸν ποιεῖν, ὅτι τῆς αἰδοῦς μέλλεις τἄγαλμʼ ἀναπλάττειν·

μηδʼ εἰς ὀρχηστρίδος εἰσᾴττειν, ἵνα μὴ πρὸς ταῦτα κεχηνὼς

μήλῳ βληθεὶς ὑπὸ πορνιδίου τῆς εὐκλείας ἀποθραυσθῇς·

μηδʼ ἀντειπεῖν τῷ πατρὶ μηδέν, μηδʼ Ἰαπετὸν καλέσαντα

μνησικακῆσαι τὴν ἡλικίαν ἐξ ἧς ἐνεοττοτροφήθης.

εἰ ταῦτʼ ὦ μειράκιον πείσει τούτῳ, νὴ τὸν Διόνυσον

τοῖς Ἱπποκράτους υἱέσιν εἴξεις καὶ σε καλοῦσι βλιτομάμμαν.

ἀλλʼ οὖν λιπαρός γε καὶ εὐανθὴς ἐν γυμνασίοις διατρίψεις,

οὐ στωμύλλων κατὰ τὴν ἀγορὰν τριβολεκτράπελʼ οἷάπερ οἱ νῦν,

οὐδʼ ἑλκόμενος περὶ πραγματίου γλισχραντιλογεξεπιτρίπτου·

ἀλλʼ εἰς Ἀκαδήμειαν κατιὼν ὑπὸ ταῖς μορίαις ἀποθρέξει

στεφανωσάμενος καλάμῳ λευκῷ μετὰ σώφρονος ἡλικιώτου,

μίλακος ὄζων καὶ ἀπραγμοσύνης καὶ λεύκης φυλλοβολούσης,

ἦρος ἐν ὥρᾳ χαίρων, ὁπόταν πλάτανος πτελέᾳ ψιθυρίζῃ.

ἢν ταῦτα ποιῇς ἁγὼ φράζω,

καὶ πρὸς τούτοις προσέχῃς τὸν νοῦν,

ἕξεις ἀεὶ

στῆθος λιπαρόν, χροιὰν λαμπράν,

ὤμους μεγάλους, γλῶτταν βαιάν,

πυγὴν μεγάλην, πόσθην μικράν.

ἢν δʼ ἅπερ οἱ νῦν ἐπιτηδεύῃς,

πρῶτα μὲν ἕξεις

χροιὰν ὠχράν, ὤμους μικρούς,

στῆθος λεπτόν, γλῶτταν μεγάλην,

πυγὴν μικράν, κωλῆν μεγάλην,

ψήφισμα μακρόν, καὶ σʼ ἀναπείσει

τὸ μὲν αἰσχρὸν ἅπαν καλὸν ἡγεῖσθαι,

τὸ καλὸν δʼ αἰσχρόν·

καὶ πρὸς τούτοις τῆς Ἀντιμάχου

καταπυγοσύνης ἀναπλήσει.

ὦ καλλίπυργον σοφίαν κλεινοτάτην ἐπασκῶν,

ὡς ἡδύ σου τοῖσι λόγοις σῶφρον ἔπεστιν ἄνθος.

†εὐδαίμονες δʼ ἦσαν ἄρʼ οἱ ζῶντες τότʼ ἐπὶ

τῶν προτέρων†· πρὸς τάδε σʼ ὦ κομψοπρεπῆ μοῦσαν ἔχων,

δεῖ σε λέγειν τι καινόν, ὡς ηὐδοκίμηκεν ἁνήρ.

δεινῶν δέ σοι βουλευμάτων ἔοικε δεῖν πρὸς αὐτόν,

εἴπερ τὸν ἄνδρʼ ὑπερβαλεῖ καὶ μὴ γέλωτʼ ὀφλήσεις.

καὶ μὴν πάλαι γʼ ἐπνιγόμην τὰ σπλάγχνα κἀπεθύμουν

ἅπαντα ταῦτʼ ἐναντίαις γνώμαισι συνταράξαι.

ἐγὼ γὰρ ἥττων μὲν λόγος διʼ αὐτὸ τοῦτʼ ἐκλήθην

ἐν τοῖσι φροντισταῖσιν, ὅτι πρώτιστος ἐπενόησα

τοῖσιν νόμοις καὶ ταῖς δίκαις τἀναντίʼ ἀντιλέξαι.

καὶ τοῦτο πλεῖν ἢ μυρίων ἔστʼ ἄξιον στατήρων,

αἱρούμενον τοὺς ἥττονας λόγους ἔπειτα νικᾶν.

σκέψαι δὲ τὴν παίδευσιν ᾗ πέποιθεν ὡς ἐλέγξω,

ὅστις σε θερμῷ φησι λοῦσθαι πρῶτον οὐκ ἐάσειν.

καίτοι τίνα γνώμην ἔχων ψέγεις τὰ θερμὰ λουτρά;

ὁτιὴ κάκιστόν ἐστι καὶ δειλὸν ποιεῖ τὸν ἄνδρα.

ἐπίσχες· εὐθὺς γάρ σʼ ἔχω μέσον λαβὼν ἄφυκτον.

καί μοι φράσον, τῶν τοῦ Διὸς παίδων τίνʼ ἄνδρʼ ἄριστον

ψυχὴν νομίζεις, εἰπέ, καὶ πλείστους πόνους πονῆσαι.

ἐγὼ μὲν οὐδένʼ Ἡρακλέους βελτίονʼ ἄνδρα κρίνω.

ποῦ ψυχρὰ δῆτα πώποτʼ εἶδες Ἡράκλεια λουτρά;

καίτοι τίς ἀνδρειότερος ἦν;

ταῦτʼ ἐστὶ ταῦτʼ ἐκεῖνα,

ἃ τῶν νεανίσκων ἀεὶ διʼ ἡμέρας λαλούντων

πλῆρες τὸ βαλανεῖον ποιεῖ, κενὰς δὲ τὰς παλαίστρας.

εἶτʼ ἐν ἀγορᾷ τὴν διατριβὴν ψέγεις· ἐγὼ δʼ ἐπαινῶ.

εἰ γὰρ πονηρὸν ἦν, Ὅμηρος οὐδέποτʼ ἂν ἐποίει

τὸν Νέστορʼ ἀγορητὴν ἂν οὐδὲ τοὺς σοφοὺς ἅπαντας.

ἄνειμι δῆτʼ ἐντεῦθεν ἐς τὴν γλῶτταν, ἣν ὁδὶ μὲν

οὔ φησι χρῆναι τοὺς νέους ἀσκεῖν, ἐγὼ δέ φημι.

καὶ σωφρονεῖν αὖ φησι χρῆναι· δύο κακὼ μεγίστω.

ἐπεὶ σὺ διὰ τὸ σωφρονεῖν τῷ πώποτʼ εἶδες ἤδη

ἀγαθάν τι γενόμενον, φράσον, καί μʼ ἐξέλεγξον εἰπών.

πολλοῖς. ὁ γοῦν Πηλεὺς ἔλαβε διὰ τοῦτο τὴν μάχαιραν.

μάχαιραν; ἀστεῖόν γε κέρδος ἔλαβεν ὁ κακοδαίμων.

Ὑπέρβολος δʼ οὑκ τῶν λύχνων πλεῖν ἢ τάλαντα πολλὰ

εἴληφε διὰ πονηρίαν, ἀλλʼ οὐ μὰ Δίʼ οὐ μάχαιραν.

καὶ τὴν Θέτιν γʼ ἔγημε διὰ τὸ σωφρονεῖν ὁ Πηλεύς.

κᾆτʼ ἀπολιποῦσά γʼ αὐτὸν ᾤχετʼ· οὐ γὰρ ἦν ὑβριστὴς

οὐδʼ ἡδὺς ἐν τοῖς στρώμασιν τὴν νύκτα παννυχίζειν·

γυνὴ δὲ σιναμωρουμένη χαίρει· σὺ δʼ εἶ Κρόνιππος.

σκέψαι γὰρ ὦ μειράκιον ἐν τῷ σωφρονεῖν ἅπαντα

ἅνεστιν, ἡδονῶν θʼ ὅσων μέλλεις ἀποστερεῖσθαι,

παίδων γυναικῶν κοττάβων ὄψων πότων κιχλισμῶν.

καίτοι τί σοι ζῆν ἄξιον, τούτων ἐὰν στερηθῇς;

εἶεν. πάρειμʼ ἐντεῦθεν ἐς τὰς τῆς φύσεως ἀνάγκας.

ἥμαρτες, ἠράσθης, ἐμοίχευσάς τι, κᾆτʼ ἐλήφθης·

ἀπόλωλας· ἀδύνατος γὰρ εἶ λέγειν. ἐμοὶ δʼ ὁμιλῶν

χρῶ τῇ φύσει, σκίρτα, γέλα, νόμιζε μηδὲν αἰσχρόν.

μοιχὸς γὰρ ἢν τύχῃς ἁλούς, τάδʼ ἀντερεῖς πρὸς αὐτόν,

ὡς οὐδὲν ἠδίκηκας· εἶτʼ ἐς τὸν Δίʼ ἐπανενεγκεῖν,

κἀκεῖνος ὡς ἥττων ἔρωτός ἐστι καὶ γυναικῶν·

καίτοι σὺ θνητὸς ὢν θεοῦ πῶς μεῖζον ἂν δύναιο;

τί δʼ ἢν ῥαφανιδωθῇ πιθόμενός σοι τέφρᾳ τε τιλθῇ,

ἕξει τινὰ γνώμην λέγειν τὸ μὴ εὐρύπρωκτος εἶναι;

ἢν δʼ εὐρύπρωκτος ᾖ, τί πείσεται κακόν;

τί μὲν οὖν ἂν ἔτι μεῖζον πάθοι τούτου ποτέ;

τί δῆτʼ ἐρεῖς, ἢν τοῦτο νικηθῇς ἐμοῦ;

σιγήσομαι. τί δʼ ἄλλο;

φέρε δή μοι φράσον·

συνηγοροῦσιν ἐκ τίνων;

ἐξ εὐρυπρώκτων.

πείθομαι.

τί δαί; τραγῳδοῦσʼ ἐκ τίνων;

ἐξ εὐρυπρώκτων.

εὖ λέγεις.

δημηγοροῦσι δʼ ἐκ τίνων;

ἐξ εὐρυπρώκτων.

ἆρα δῆτʼ

ἔγνωκας ὡς οὐδὲν λέγεις;

καὶ τῶν θεατῶν ὁπότεροι

πλείους σκόπει.

καὶ δὴ σκοπῶ.

τί δῆθʼ ὁρᾷς;

πολὺ πλείονας νὴ τοὺς θεοὺς

τοὺς εὐρυπρώκτους· τουτονὶ

γοῦν οἶδʼ ἐγὼ κἀκεινονὶ

καὶ τὸν κομήτην τουτονί.

τί δῆτʼ ἐρεῖς;

ἡττήμεθʼ· ὦ κινούμενοι

πρὸς τῶν θεῶν δέξασθέ μου

θοἰμάτιον, ὡς

ἐξαυτομολῶ πρὸς ὑμᾶς.

τί δῆτα; πότερα τοῦτον ἀπάγεσθαι λαβὼν

βούλει τὸν υἱόν, ἢ διδάσκω σοι λέγειν;

δίδασκε καὶ κόλαζε καὶ μέμνησʼ ὅπως

εὖ μοι στομώσεις αὐτόν, ἐπὶ μὲν θάτερα

οἷον δικιδίοις, τὴν δʼ ἑτέραν αὐτοῦ γνάθον

στόμωσον οἵαν ἐς τὰ μείζω πράγματα.

ἀμέλει κομιεῖ τοῦτον σοφιστὴν δεξιόν.

ὠχρὸν μὲν οὖν οἶμαί γε καὶ κακοδαίμονα.

χωρεῖτέ νυν. οἶμαι δέ σοι ταῦτα μεταμελήσειν.

τοὺς κριτὰς ἃ κερδανοῦσιν, ἤν τι τόνδε τὸν χορὸν

ὠφελῶσʼ ἐκ τῶν δικαίων, βουλόμεσθʼ ἡμεῖς φράσαι.

πρῶτα μὲν γάρ, ἢν νεᾶν βούλησθʼ ἐν ὥρᾳ τοὺς ἀγρούς,

ὕσομεν πρώτοισιν ὑμῖν, τοῖσι δʼ ἄλλοις ὕστερον.

εἶτα τὸν καρπὸν τεκούσας ἀμπέλους φυλάξομεν,

ὥστε μήτʼ αὐχμὸν πιέζειν μήτʼ ἄγαν ἐπομβρίαν.

ἢν δʼ ἀτιμάσῃ τις ἡμᾶς θνητὸς ὢν οὔσας θεάς,

προσεχέτω τὸν νοῦν, πρὸς ἡμῶν οἷα πείσεται κακά,

λαμβάνων οὔτʼ οἶνον οὔτʼ ἄλλʼ οὐδὲν ἐκ τοῦ χωρίου.

ἡνίκʼ ἂν γὰρ αἵ τʼ ἐλαῖαι βλαστάνωσʼ αἵ τʼ ἄμπελοι,

ἀποκεκόψονται· τοιαύταις σφενδόναις παιήσομεν.

ἢν δὲ πλινθεύοντʼ ἴδωμεν, ὕσομεν καὶ τοῦ τέγους

τὸν κέραμον αὐτοῦ χαλάζαις στρογγύλαις συντρίψομεν.

κἂν γαμῇ ποτʼ αὐτὸς ἢ τῶν ξυγγενῶν ἢ τῶν φίλων,

ὕσομεν τὴν νύκτα πᾶσαν· ὥστʼ ἴσως βουλήσεται

κἂν ἐν Αἰγύπτῳ τυχεῖν ὢν μᾶλλον ἢ κρῖναι κακῶς.

πέμπτη, τετράς, τρίτη, μετὰ ταύτην δευτέρα,

εἶθʼ ἣν ἐγὼ μάλιστα πασῶν ἡμερῶν

δέδοικα καὶ πέφρικα καὶ βδελύττομαι,

εὐθὺς μετὰ ταύτην ἔσθʼ ἕνη τε καὶ νέα.

πᾶς γάρ τις ὀμνὺς οἷς ὀφείλων τυγχάνω,

θείς μοι πρυτανεῖʼ ἀπολεῖν μέ φησι κἀξολεῖν,

κἀμοῦ μέτριά τε καὶ δίκαιʼ αἰτουμένου,

ὦ δαιμόνιε τὸ μέν τι νυνὶ μὴ λάβῃς,

τὸ δʼ ἀναβαλοῦ μοι, τὸ δʼ ἄφες , οὔ φασίν ποτε

οὕτως ἀπολήψεσθʼ, ἀλλὰ λοιδοροῦσί με

ὡς ἄδικός εἰμι, καὶ δικάσεσθαί φασί μοι.

νῦν οὖν δικαζέσθων· ὀλίγον γάρ μοι μέλει,

εἴπερ μεμάθηκεν εὖ λέγειν Φειδιππίδης.

τάχα δʼ εἴσομαι κόψας τὸ φροντιστήριον.

παῖ, ἠμί, παῖ παῖ.

Στρεψιάδην ἀσπάζομαι.

κἄγωγέ σʼ· ἀλλὰ τουτονὶ πρῶτον λαβέ·

χρὴ γὰρ ἐπιθαυμάζειν τι τὸν διδάσκαλον.

καί μοι τὸν υἱὸν εἰ μεμάθηκε τὸν λόγον

ἐκεῖνον εἴφʼ ὃν ἀρτίως εἰσήγαγες.

μεμάθηκεν.

εὖ γʼ ὦ παμβασίλειʼ Ἀπαιόλη.

ὥστʼ ἀποφύγοις ἂν ἥντινʼ ἂν βούλῃ δίκην.

κεἰ μάρτυρες παρῆσαν, ὅτʼ ἐδανειζόμην;

πολλῷ γε μᾶλλον, κἂν παρῶσι χίλιοι.

βοάσομαί τἄρα τὰν ὑπέρτονον

βοάν. ἰὼ κλάετʼ ὦ ʼβολοστάται

αὐτοί τε καὶ τἀρχαῖα καὶ τόκοι τόκων·

οὐδὲν γὰρ ἄν με φλαῦρον ἐργάσαισθʼ ἔτι,

οἷος ἐμοὶ τρέφεται

τοῖσδʼ ἐνὶ δώμασι παῖς,

ἀμφήκει γλώττῃ λάμπων,

πρόβολος ἐμός, σωτὴρ δόμοις, ἐχθροῖς βλάβη,

λυσανίας πατρῴων μεγάλων κακῶν·

ὃν κάλεσον τρέχων ἔνδοθεν ὡς ἐμέ.

ὦ τέκνον ὦ παῖ ἔξελθʼ οἴκων,

ἄιε σοῦ πατρός.

ὅδʼ ἐκεῖνος ἀνήρ.

ὦ φίλος ὦ φίλος.

ἄπιθι συλλαβών.

ἰὼ ἰὼ τέκνον, ἰὼ ἰοῦ ἰοῦ.

ὡς ἥδομαί σου πρῶτα τὴν χρόαν ἰδών.

νῦν μέν γʼ ἰδεῖν εἶ πρῶτον ἐξαρνητικὸς

κἀντιλογικός, καὶ τοῦτο τοὐπιχώριον

ἀτεχνῶς ἐπανθεῖ, τὸ τί λέγεις σύ; καὶ δοκεῖν

ἀδικοῦντʼ ἀδικεῖσθαι καὶ κακουργοῦντʼ οἶδʼ ὅτι·

ἐπὶ τοῦ προσώπου τʼ ἐστὶν Ἀττικὸν βλέπος.

νῦν οὖν ὅπως σώσεις μʼ, ἐπεὶ κἀπώλεσας.

φοβεῖ δὲ δὴ τί;

τὴν ἕνην τε καὶ νέαν.

ἕνη γάρ ἐστι καὶ νέα τις ἡμέρα;

εἰς ἥν γε θήσειν τὰ πρυτανεῖά φασί μοι.

ἀπολοῦσʼ ἄρʼ αὔθʼ οἱ θέντες· οὐ γὰρ ἔσθʼ ὅπως

μίʼ ἡμέρα γένοιτʼ ἂν ἡμέρα δύο.

οὐκ ἂν γένοιτο;

πῶς γάρ; εἰ μή πέρ γʼ ἅμα

αὑτὴ γένοιτʼ ἂν γραῦς τε καὶ νέα γυνή.

καὶ μὴν νενόμισταί γʼ.

οὐ γάρ, οἶμαι, τὸν νόμον

ἴσασιν ὀρθῶς ὅ τι νοεῖ.

νοεῖ δὲ τί;

ὁ Σόλων ὁ παλαιὸς ἦν φιλόδημος τὴν φύσιν.

τουτὶ μὲν οὐδέν πω πρὸς ἕνην τε καὶ νέαν.

ἐκεῖνος οὖν τὴν κλῆσιν ἐς δύʼ ἡμέρας

ἔθηκεν, ἔς γε τὴν ἕνην τε καὶ νέαν,

ἵνʼ αἱ θέσεις γίγνοιντο τῇ νουμηνίᾳ.

ἵνα δὴ τί τὴν ἕνην προσέθηχʼ;

ἵνʼ ὦ μέλε

παρόντες οἱ φεύγοντες ἡμέρᾳ μιᾷ

πρότερον ἀπαλλάττοινθʼ ἑκόντες, εἰ δὲ μή,

ἕωθεν ὑπανιῷντο τῇ νουμηνία.

πῶς οὐ δέχονται δῆτα τῇ νουμηνίᾳ

ἁρχαὶ τὰ πρυτανεῖʼ, ἀλλʼ ἕνῃ τε καὶ νέᾳ;

ὅπερ οἱ προτένθαι γὰρ δοκοῦσί μοι ποιεῖν·

ὅπως τάχιστα τὰ πρυτανεῖʼ ὑφελοίατο,

διὰ τοῦτο προὐτένθευσαν ἡμέρᾳ μιᾷ.

εὖ γʼ· ὦ κακοδαίμονες, τί κάθησθʼ ἀβέλτεροι,

ἡμέτερα κέρδη τῶν σοφῶν ὄντες, λίθοι,

ἀριθμός, πρόβατʼ ἄλλως, ἀμφορῆς νενησμένοι;

ὥστʼ εἰς ἐμαυτὸν καὶ τὸν υἱὸν τουτονὶ

ἐπʼ εὐτυχίαισιν ᾀστέον μοὐγκώμιον.

μάκαρ ὦ Στρεψίαδες,

αὐτός τʼ ἔφυς ὡς σοφὸς

χοἶον τὸν υἱὸν τρέφεις ,

φήσουσι δή μʼ οἱ φίλοι

χοἰ δημόται

ζηλοῦντες ἡνίκʼ ἂν σὺ νικᾷς λέγων τὰς δίκας.

ἀλλʼ εἰσάγων σε βούλομαι πρῶτον ἑστιᾶσαι.

εἶτʼ ἄνδρα τῶν αὑτοῦ τι χρὴ προϊέναι;

οὐδέποτέ γʼ, ἀλλὰ κρεῖττον εὐθὺς ἦν τότε

ἀπερυθριᾶσαι μᾶλλον ἢ σχεῖν πράγματα,

ὅτε τῶν ἐμαυτοῦ γʼ ἕνεκα νυνὶ χρημάτων

ἕλκω σε κλητεύσοντα, καὶ γενήσομαι

ἐχθρὸς ἔτι πρὸς τούτοισιν ἀνδρὶ δημότῃ.

ἀτὰρ οὐδέποτέ γε τὴν πατρίδα καταισχυνῶ

ζῶν, ἀλλὰ καλοῦμαι Στρεψιάδην —

τίς οὑτοσί;

ἐς τὴν ἕνην τε καὶ νέαν.

μαρτύρομαι,

ὅτι ἐς δύʼ εἶπεν ἡμέρας. τοῦ χρήματος;

τῶν δώδεκα μνῶν, ἃς ἔλαβες ὠνούμενος

τὸν ψαρὸν ἵππον.

ἵππον; οὐκ ἀκούετε;

ὃν πάντες ὑμεῖς ἴστε μισοῦνθʼ ἱππικήν.

καὶ νὴ Δίʼ ἀποδώσειν γʼ ἐπώμνυς τοὺς θεούς.

μὰ τὸν Δίʼ οὐ γάρ πω τότʼ ἐξηπίστατο

Φειδιππίδης μοι τὸν ἀκατάβλητον λόγον.

νῦν δὲ διὰ τοῦτʼ ἔξαρνος εἶναι διανοεῖ;

τί γὰρ ἄλλʼ ἂν ἀπολαύσαιμι τοῦ μαθήματος;

καὶ ταῦτʼ ἐθελήσεις ἀπομόσαι μοι τοὺς θεοὺς

ἵνʼ ἂν κελεύσω ʼγώ σε;

τοὺς ποίους θεούς;

τὸν Δία, τὸν Ἑρμῆν, τὸν Ποσειδῶ.

νὴ Δία

κἂν προσκαταθείην γʼ ὥστʼ ὀμόσαι τριώβολον.

ἀπόλοιο τοίνυν ἕνεκʼ ἀναιδείας ἔτι.

ἁλσὶν διασμηχθεὶς ὄναιτʼ ἂν οὑτοσί.

οἴμʼ ὡς καταγελᾷς.

ἓξ χοᾶς χωρήσεται.

οὔ τοι μὰ τὸν Δία τὸν μέγαν καὶ τοὺς θεοὺς

ἐμοῦ καταπροίξει.

θαυμασίως ἥσθην θεοῖς,

καὶ Ζεὺς γέλοιος ὀμνύμενος τοῖς εἰδόσιν.

ἦ μὴν σὺ τούτων τῷ χρόνῳ δώσεις δίκην.

ἀλλʼ εἴτʼ ἀποδώσεις μοι τὰ χρήματʼ εἴτε μή,

ἀπόπεμψον ἀποκρινάμενος.

ἔχε νυν ἥσυχος.

ἐγὼ γὰρ αὐτίκʼ ἀποκρινοῦμαί σοι σαφῶς.

τί σοι δοκεῖ δράσειν;

ἀποδώσειν μοι δοκεῖ.

ποῦ ʼσθʼ οὗτος ἁπαιτῶν με τἀργύριον; λέγε

τουτὶ τί ἔστι;

τοῦθʼ ὅ τι ἐστί; κάρδοπος.

ἔπειτʼ ἀπαιτεῖς τἀργύριον τοιοῦτος ὤν;

οὐκ ἂν ἀποδοίην οὐδʼ ἂν ὀβολὸν οὐδενί,

ὅστις καλέσειε κάρδοπον τὴν καρδόπην.

οὐκ ἄρʼ ἀποδώσεις;

οὐχ ὅσον γέ μʼ εἰδέναι.

οὔκουν ἀνύσας τι θᾶττον ἀπολιταργιεῖς

ἀπὸ τῆς θύρας;

ἄπειμι, καὶ τοῦτʼ ἴσθʼ ὅτι

θήσω πρυτανεῖʼ ἢ μηκέτι ζῴην ἐγώ.

καὶ προσαπολεῖς ἄρʼ αὐτὰ πρὸς ταῖς δώδεκα.

καίτοι σε τοῦτό γʼ οὐχὶ βούλομαι παθεῖν,

ὁτιὴ ʼκάλεσας εὐηθικῶς τὴν κάρδοπον.

ἰώ μοί μοι.

ἔα.

τίς οὑτοσί ποτʼ ἔσθʼ ὁ θρηνῶν; οὔτι που

τῶν Καρκίνου τις δαιμόνων ἐφθέγξατο;

τί δʼ ὅστις εἰμὶ τοῦτο βούλεσθʼ εἰδέναι;

ἀνὴρ κακοδαίμων.

κατὰ σεαυτόν νυν τρέπου.

ὦ σκληρὲ δαῖμον, ὦ τύχαι θραυσάντυγες

ἵππων ἐμῶν, ὦ Παλλὰς ὥς μʼ ἀπώλεσας.

τί δαί σε Τληπόλεμός ποτʼ εἴργασται κακόν;

μὴ σκῶπτέ μʼ ὦ τᾶν, ἀλλά μοι τὰ χρήματα

τὸν υἱὸν ἀποδοῦναι κέλευσον ἅλαβεν,

ἄλλως τε μέντοι καὶ κακῶς πεπραγότι.

τὰ ποῖα ταῦτα χρήμαθʼ;

ἁδανείσατο.

κακῶς ἄρʼ ὄντως εἶχες, ὥς γʼ ἐμοὶ δοκεῖς.

ἵππους ἐλαύνων ἐξέπεσον νὴ τοὺς θεούς.

τί δῆτα ληρεῖς ὥσπερ ἀπʼ ὄνου καταπεσών;

ληρῶ, τὰ χρήματʼ ἀπολαβεῖν εἰ βούλομαι;

οὐκ ἔσθʼ ὅπως σύ γʼ αὐτὸς ὑγιαίνεις.

τί δαί;

τὸν ἐγκέφαλον ὥσπερ σεσεῖσθαί μοι δοκεῖς.

σὺ δὲ νὴ τὸν Ἑρμῆν προσκεκλήσεσθαί γέ μοι,

εἰ μὴ ʼποδώσεις τἀργύριον.

κάτειπέ νυν,

πότερα νομίζεις καινὸν ἀεὶ τὸν Δία

ὕειν ὕδωρ ἑκάστοτʼ, ἢ τὸν ἥλιον

ἕλκειν κάτωθεν ταὐτὸ τοῦθʼ ὕδωρ πάλιν;

οὐκ οἶδʼ ἔγωγʼ ὁπότερον, οὐδέ μοι μέλει.

πῶς οὖν ἀπολαβεῖν τἀργύριον δίκαιος εἶ,

εἰ μηδὲν οἶσθα τῶν μετεώρων πραγμάτων;

ἀλλʼ εἰ σπανίζεις, τἀργυρίου μοι τὸν τόκον

ἀπόδοτε·

τοῦτο δʼ ἔσθʼ ὁ τόκος τί θηρίον;

τί δʼ ἄλλο γʼ ἢ κατὰ μῆνα καὶ καθʼ ἡμέραν

πλέον πλέον τἀργύριον ἀεὶ γίγνεται

ὑπορρέοντος τοῦ χρόνου;

καλῶς λέγεις.

τί δῆτα; τὴν θάλατταν ἔσθʼ ὅτι πλείονα

νυνὶ νομίζεις ἢ πρὸ τοῦ;

μὰ Δίʼ ἀλλʼ ἴσην.

οὐ γὰρ δίκαιον πλείονʼ εἶναι.

κᾆτα πῶς

αὕτη μὲν ὦ κακόδαιμον οὐδὲν γίγνεται

ἐπιρρεόντων τῶν ποταμῶν πλείων, σὺ δὲ

ζητεῖς ποιῆσαι τἀργύριον πλεῖον τὸ σόν;

οὐκ ἀποδιώξει σαυτὸν ἀπὸ τῆς οἰκίας;

φέρε μοι τὸ κέντρον.

ταῦτʼ ἐγὼ μαρτύρομαι.

ὕπαγε. τί μέλλεις; οὐκ ἐλᾷς ὦ σαμφόρα;

ταῦτʼ οὐχ ὕβρις δῆτʼ ἐστίν;

ᾄξεις; ἐπιαλῶ

κεντῶν ὑπὸ τὸν πρωκτόν σε τὸν σειραφόρον.

φεύγεις; ἔμελλόν σʼ ἆρα κινήσειν ἐγὼ

αὐτοῖς τροχοῖς τοῖς σοῖσι καὶ ξυνωρίσιν.

οἷον τὸ πραγμάτων ἐρᾶν φλαύρων· ὁ γὰρ

γέρων ὅδʼ ἐρασθεὶς

ἀποστερῆσαι βούλεται

τὰ χρήμαθʼ ἁδανείσατο·

κοὐκ ἔσθʼ ὅπως οὐ τήμερον

λήψεταί τι πρᾶγμʼ, ὃ τοῦτον

ποιήσει τὸν σοφιστὴν ἴσως,

ἀνθʼ ὧν πανουργεῖν ἤρξατʼ, ἐξαίφνης λαβεῖν κακόν τι.

οἶμαι γὰρ αὐτὸν αὐτίχʼ εὑρήσειν ὅπερ

πάλαι ποτʼ †ἐπεζήτει†

εἶναι τὸν υἱὸν δεινόν οἱ

γνώμας ἐναντίας λέγειν

τοῖσιν δικαίοις, ὥστε νικᾶν

ἅπαντας οἷσπερ ἂν

ξυγγένηται, κἂν λέγῃ παμπόνηρʼ.

ἴσως δʼ ἴσως βουλήσεται κἄφωνον αὐτὸν εἶναι.

ἰοὺ ἰού.

ὦ γείτονες καὶ ξυγγενεῖς καὶ δημόται,

ἀμυνάθετέ μοι τυπτομένῳ πάσῃ τέχνῃ.

οἴμοι κακοδαίμων τῆς κεφαλῆς καὶ τῆς γνάθου.

ὦ μιαρὲ τύπτεις τὸν πατέρα;

φήμʼ ὦ πάτερ.

ὁρᾶθʼ ὁμολογοῦνθʼ ὅτι με τύπτει.

καὶ μάλα.

ὦ μιαρὲ καὶ πατραλοῖα καὶ τοιχωρύχε.

αὖθίς με ταὐτὰ ταῦτα καὶ πλείω λέγε.

ἆρʼ οἶσθʼ ὅτι χαίρω πόλλʼ ἀκούων καὶ κακά;

ὦ λακκόπρωκτε.

πάττε πολλοῖς τοῖς ῥόδοις.

τὸν πατέρα τύπτεις;

κἀποφανῶ γε νὴ Δία

ὡς ἐν δίκῃ σʼ ἔτυπτον.

ὦ μιαρώτατε,

καὶ πῶς γένοιτʼ ἂν πατέρα τύπτειν ἐν δίκῃ;

ἔγωγʼ ἀποδείξω καί σε νικήσω λέγων.

τουτὶ σὺ νικήσεις;

πολύ γε καὶ ῥᾳδίως.

ἑλοῦ δʼ ὁπότερον τοῖν λόγοιν βούλει λέγειν.

ποίοιν λόγοιν;

τὸν κρείττονʼ ἢ τὸν ἥττονα.

ἐδιδαξάμην μέντοι σε νὴ Δίʼ ὦ μέλε

τοῖσιν δικαίοις ἀντιλέγειν, εἰ ταῦτά γε

μέλλεις ἀναπείσειν, ὡς δίκαιον καὶ καλὸν

τὸν πατέρα τύπτεσθʼ ἐστὶν ὑπὸ τῶν υἱέων.

ἀλλʼ οἴομαι μέντοι σʼ ἀναπείσειν, ὥστε γε

οὐδʼ αὐτὸς ἀκροασάμενος οὐδὲν ἀντερεῖς.

καὶ μὴν ὅ τι καὶ λέξεις ἀκοῦσαι βούλομαι.

σὸν ἔργον ὦ πρεσβῦτα φροντίζειν ὅπῃ

τὸν ἄνδρα κρατήσεις,

ὡς οὗτος, εἰ μή τῳ ʼπεποίθειν, οὐκ ἂν ἦν

οὕτως ἀκόλαστος.

ἀλλʼ ἔσθʼ ὅτῳ θρασύνεται· δῆλόν γε τἀνθρώπου

ʼσʼτὶ τὸ λῆμα.

ἀλλʼ ἐξ ὅτου τὸ πρῶτον ἤρξαθʼ ἡ μάχη γενέσθαι,

ἤδη λέγειν χρὴ πρὸς χορόν· πάντως δὲ τοῦτο δράσεις.

καὶ μὴν ὅθεν γε πρῶτον ἠρξάμεσθα λοιδορεῖσθαι

ἐγὼ φράσω· ʼπειδὴ γὰρ εἱστιώμεθʼ, ὥσπερ ἴστε,

πρῶτον μὲν αὐτὸν τὴν λύραν λαβόντʼ ἐγὼ ʼκέλευσα

ᾆσαι Σιμωνίδου μέλος, τὸν Κριὸν ὡς ἐπέχθη.

ὁ δʼ εὐθέως ἀρχαῖον εἶνʼ ἔφασκε τὸ κιθαρίζειν

ᾄδειν τε πίνονθʼ ὡσπερεὶ κάχρυς γυναῖκʼ ἀλοῦσαν.

οὐ γὰρ τότʼ εὐθὺς χρῆν σʼ ἄρα τύπτεσθαί τε καὶ πατεῖσθαι,

ᾄδειν κελεύονθʼ ὡσπερεὶ τέττιγας ἑστιῶντα;

τοιαῦτα μέντοι καὶ τότʼ ἔλεγεν ἔνδον οἷάπερ νῦν,

καὶ τὸν Σιμωνίδην ἔφασκʼ εἶναι κακὸν ποιητήν.

κἀγὼ μόλις μὲν ἀλλʼ ὅμως ἠνεσχόμην τὸ πρῶτον·

ἔπειτα δʼ ἐκέλευσʼ αὐτὸν ἀλλὰ μυρρίνην λαβόντα

τῶν Αἰσχύλου λέξαι τί μοι· κᾆθʼ οὗτος εὐθὺς εἶπεν·

ἐγὼ γὰρ Αἰσχύλον νομίζω πρῶτον ἐν ποιηταῖς,

ψόφου πλέων ἀξύστατον στόμφακα κρημνοποιόν;

κἀνταῦθα πῶς οἴεσθέ μου τὴν καρδίαν ὀρεχθεῖν;

ὅμως δὲ τὸν θυμὸν δακὼν ἔφην, σὺ δʼ ἀλλὰ τούτων

λέξον τι τῶν νεωτέρων, ἅττʼ ἐστὶ τὰ σοφὰ ταῦτα.

ὁ δʼ εὐθὺς ᾖσʼ Εὐριπίδου ῥῆσίν τινʼ, ὡς ἐκίνει

ἀδελφὸς ὦλεξίκακε τὴν ὁμομητρίαν ἀδελφήν.

κἀγὼ οὐκέτʼ ἐξηνεσχόμην, ἀλλʼ εὐθέως ἀράττω

πολλοῖς κακοῖς καἰσχροῖσι· κᾆτʼ ἐντεῦθεν, οἷον εἰκός,

ἔπος πρὸς ἔπος ἠρειδόμεσθʼ· εἶθʼ οὗτος ἐπαναπηδᾶ,

κἄπειτʼ ἔφλα με κἀσπόδει κἄπνιγε κἀπέθλιβεν.

οὔκουν δικαίως, ὅστις οὐκ Εὐριπίδην ἐπαινεῖς

σοφώτατον;

σοφώτατόν γʼ ἐκεῖνον·ὦ — τί σʼ εἴπω;

ἀλλʼ αὖθις αὖ τυπτήσομαι.

νὴ τὸν Δίʼ ἐν δίκῃ γʼ ἄν.

καὶ πῶς δικαίως; ὅστις ὦ ʼναίσχυντέ σʼ ἐξέθρεψα,

αἰσθανόμενός σου πάντα τραυλίζοντος, ὅ τι νοοίης.

εἰ μέν γε βρῦν εἴποις, ἐγὼ γνοὺς ἂν πιεῖν ἐπέσχον·

μαμμᾶν δʼ ἂν αἰτήσαντος ἧκόν σοι φέρων ἂν ἄρτον·

κακκᾶν δʼ ἂν οὐκ ἔφθης φράσας, κἀγὼ λαβὼν θύραζε

ἐξέφερον ἂν καὶ προὐσχόμην σε· σὺ δʼ ἐμὲ νῦν ἀπάγχων

βοῶντα καὶ κεκραγόθʼ ὅτι

χεζητιῴην, οὐκ ἔτλης

ἔξω ʼξενεγκεῖν ὦ μιαρὲ

θύραζέ μʼ, ἀλλὰ πνιγόμενος

αὐτοῦ ʼποίησα κακκᾶν.

οἶμαί γε τῶν νεωτέρων τὰς καρδίας

πηδᾶν ὅ τι λέξει.

εἰ γὰρ τοιαῦτά γʼ οὗτος ἐξειργασμένος

λαλῶν ἀναπείσει,

τὸ δέρμα τῶν γεραιτέρων λάβοιμεν ἂν

ἀλλʼ οὐδʼ ἐρεβίνθου.

σὸν ἔργον ὦ καινῶν ἐπῶν κινητὰ καὶ μοχλευτὰ

πειθώ τινα ζητεῖν, ὅπως δόξεις λέγειν δίκαια.

ὡς ἡδὺ καινοῖς πράγμασιν καὶ δεξιοῖς ὁμιλεῖν,

καὶ τῶν καθεστώτων νόμων ὑπερφρονεῖν δύνασθαι.

ἐγὼ γὰρ ὅτε μὲν ἱππικῇ τὸν νοῦν μόνῃ προσεῖχον,

οὐδʼ ἂν τρίʼ εἰπεῖν ῥήμαθʼ οἷός τʼ ἦν πρὶν ἐξαμαρτεῖν·

νυνὶ δʼ ἐπειδή μʼ οὑτοσὶ τούτων ἔπαυσεν αὐτός,

γνώμαις δὲ λεπταῖς καὶ λόγοις ξύνειμι καὶ μερίμναις,

οἶμαι διδάξειν ὡς δίκαιον τὸν πατέρα κολάζειν.

ἵππευε τοίνυν νὴ Δίʼ, ὡς ἔμοιγε κρεῖττόν ἐστιν

ἵππων τρέφειν τέθριππον ἢ τυπτόμενον ἐπιτριβῆναι.

ἐκεῖσε δʼ ὅθεν ἀπέσχισάς με τοῦ λόγου μέτειμι,

καὶ πρῶτʼ ἐρήσομαί σε τουτί· παῖδά μʼ ὄντʼ ἔτυπτες;

ἔγωγέ σʼ εὐνοῶν τε καὶ κηδόμενος.

εἰπὲ δή μοι,

οὐ κἀμέ σοι δίκαιόν ἐστιν εὐνοεῖν ὁμοίως

τύπτειν τʼ, ἐπειδήπερ γε τοῦτʼ ἐστʼ εὐνοεῖν τὸ τύπτειν;

πῶς γὰρ τὸ μὲν σὸν σῶμα χρὴ πληγῶν ἀθῷον εἶναι,

τοὐμὸν δὲ μή; καὶ μὴν ἔφυν ἐλεύθερός γε κἀγώ.

κλάουσι παῖδες, πατέρα δʼ οὐ κλάειν δοκεῖς;

φήσεις νομίζεσθαι σὺ παιδὸς τοῦτο τοὔργον εἶναι·

ἐγὼ δέ γʼ ἀντείποιμʼ ἂν ὡς δὶς παῖδες οἱ γέροντες·

εἰκὸς δὲ μᾶλλον τοὺς γέροντας ἢ νέους τι κλάειν,

ὅσῳπερ ἐξαμαρτάνειν ἧττον δίκαιον αὐτούς.

ἀλλʼ οὐδαμοῦ νομίζεται τὸν πατέρα τοῦτο πάσχειν.

οὔκουν ἀνὴρ ὁ τὸν νόμον θεὶς τοῦτον ἦν τὸ πρῶτον

ὥσπερ σὺ κἀγώ, καὶ λέγων ἔπειθε τοὺς παλαιούς;

ἧττόν τι δῆτʼ ἔξεστι κἀμοὶ καινὸν αὖ τὸ λοιπὸν

θεῖναι νόμον τοῖς υἱέσιν, τοὺς πατέρας ἀντιτύπτειν;

ὅσας δὲ πληγὰς εἴχομεν πρὶν τὸν νόμον τεθῆναι,

ἀφίεμεν, καὶ δίδομεν αὐτοῖς προῖκα συγκεκόφθαι.

σκέψαι δὲ τοὺς ἀλεκτρυόνας καὶ τἄλλα τὰ βοτὰ ταυτί,

ὡς τοὺς πατέρας ἀμύνεται· καίτοι τί διαφέρουσιν

ἡμῶν ἐκεῖνοι, πλήν γʼ ὅτι ψηφίσματʼ οὐ γράφουσιν;

τί δῆτʼ, ἐπειδὴ τοὺς ἀλεκτρυόνας ἅπαντα μιμεῖ,

οὐκ ἐσθίεις καὶ τὴν κόπρον κἀπὶ ξύλου καθεύδεις;

οὐ ταὐτὸν ὦ τᾶν ἐστίν, οὐδʼ ἂν Σωκράτει δοκοίη.

πρὸς ταῦτα μὴ τύπτʼ· εἰ δὲ μή, σαυτόν ποτʼ αἰτιάσει.

καὶ πῶς;

ἐπεὶ σὲ μὲν δίκαιός εἰμʼ ἐγὼ κολάζειν,

σὺ δʼ, ἢν γένηταί σοι, τὸν υἱόν.

ἢν δὲ μὴ γένηται,

μάτην ἐμοὶ κεκλαύσεται, σὺ δʼ ἐγχανὼν τεθνήξεις.

ἐμοὶ μὲν ὦνδρες ἥλικες δοκεῖ λέγειν δίκαια·

κἄμοιγε συγχωρεῖν δοκεῖ τούτοισι τἀπιεικῆ.

κλάειν γὰρ ἡμᾶς εἰκός ἐστʼ, ἢν μὴ δίκαια δρῶμεν.

σκέψαι δὲ χἀτέραν ἔτι γνώμην.

ἀπὸ γὰρ

καὶ μὴν ἴσως γʼ οὐκ ἀχθέσει παθὼν ἃ νῦν πέπονθας.

πῶς δή; δίδαξον γὰρ τί μʼ ἐκ τούτων ἐπωφελήσεις.

τὴν μητέρʼ ὥσπερ καὶ σὲ τυπτήσω.

τί φῄς, τί φῂς σύ;

τοῦθʼ ἕτερον αὖ μεῖζον κακόν.

τί δʼ ἢν ἔχων τὸν ἥττω

λόγον σε νικήσω λέγων

τὴν μητέρʼ ὡς τύπτειν χρεών;

τί δʼ ἄλλο γʼ ἢν ταυτὶ ποιῇς,

οὐδέν σε κωλύσει σεαυτὸν

ἐμβαλεῖν ἐς τὸ βάραθρον

μετὰ Σωκράτους

καὶ τὸν λόγον τὸν ἥττω.

ταυτὶ διʼ ὑμᾶς ὦ Νεθέλαι πέπονθʼ ἐγώ,

ὑμῖν ἀναθεὶς ἅπαντα τἀμὰ πράγματα.

αὐτὸς μὲν οὖν σαυτῷ σὺ τούτων αἴτιος,

στρέψας σεαυτὸν ἐς πονηρὰ πράγματα.

τί δῆτα ταῦτʼ οὔ μοι τότʼ ἠγορεύετε,

ἀλλʼ ἄνδρʼ ἄγροικον καὶ γέροντʼ ἐπῄρετε;

ἡμεῖς ποιοῦμεν ταῦθʼ ἑκάστοθʼ ὅταν τινὰ

γνῶμεν πονηρῶν ὄντʼ ἐραστὴν πραγμάτων,

ἕως ἂν αὐτὸν ἐμβάλωμεν ἐς κακόν,

ὅπως ἂν εἰδῇ τοὺς θεοὺς δεδοικέναι.

ὤμοι πονηρά γʼ ὦ Νεφέλαι, δίκαια δέ.

οὐ γάρ μʼ ἐχρῆν τὰ χρήμαθʼ ἁδανεισάμην

ἀποστερεῖν. νῦν οὖν ὅπως ὦ φίλτατε

τὸν Χαιρεφῶντα τὸν μιαρὸν καὶ Σωκράτη

ἀπολεῖς μετʼ ἐμοῦ ʼλθών, οἳ σὲ κἄμʼ ἐξηπάτων.

ἀλλʼ οὐκ ἂν ἀδικήσαιμι τοὺς διδασκάλους.

ναὶ ναὶ καταιδέσθητι πατρῷον Δία.

ἰδού γε Δία πατρῷον· ὡς ἀρχαῖος εἶ.

Ζεὺς γάρ τις ἔστιν;

ἔστιν.

οὐκ ἔστʼ, οὔκ, ἐπεὶ

Δῖνος βασιλεύει τὸν Δίʼ ἐξεληλακώς.

οὐκ ἐξελήλακʼ, ἀλλʼ ἐγὼ τοῦτʼ ᾠόμην

διὰ τουτονὶ τὸν δῖνον. οἴμοι δείλαιος

ὅτε καὶ σὲ χυτρεοῦν ὄντα θεὸν ἡγησάμην.

ἐνταῦθα σαυτῷ παραφρόνει καὶ φληνάφα.

οἴμοι παρανοίας· ὡς ἐμαινόμην ἄρα,

ὅτʼ ἐξέβαλλον τοὺς θεοὺς διὰ Σωκράτη.

ἀλλʼ ὦ φίλʼ Ἑρμῆ μηδαμῶς θύμαινέ μοι

μηδέ μʼ ἐπιτρίψῃς, ἀλλὰ συγγνώμην ἔχε

ἐμοῦ παρανοήσαντος ἀδολεσχίᾳ·

καί μοι γενοῦ ξύμβουλος, εἴτʼ αὐτοὺς γραφὴν

διωκάθω γραψάμενος εἴθʼ ὅ τι σοι δοκεῖ.

ὀρθῶς παραινεῖς οὐκ ἐῶν δικορραφεῖν,

ἀλλʼ ὡς τάχιστʼ ἐμπιμπράναι τὴν οἰκίαν

τῶν ἀδολεσχῶν. δεῦρο δεῦρʼ ὦ Ξανθία,

κλίμακα λαβὼν ἔξελθε καὶ σμινύην φέρων,

κἄπειτʼ ἐπαναβὰς ἐπὶ τὸ φροντιστήριον

τὸ τέγος κατάσκαπτʼ, εἰ φιλεῖς τὸν δεσπότην,

ἕως ἂν αὐτοῖς ἐμβάλῃς τὴν οἰκίαν·

ἐμοὶ δὲ δᾷδʼ ἐνεγκάτω τις ἡμμένην,

κἀγώ τινʼ αὐτῶν τήμερον δοῦναι δίκην

ἐμοὶ ποιήσω, κεἰ σφόδρʼ εἴσʼ ἀλαζόνες.

ἰοὺ ἰού.

σὸν ἔργον ὦ δᾲς ἱέναι πολλὴν φλόγα.

ἄνθρωπε, τί ποιεῖς;

ὅ τι ποιῶ; τί δʼ ἄλλο γʼ ἢ

διαλεπτολογοῦμαι ταῖς δοκοῖς τῆς οἰκίας;

οἴμοι τίς ἡμῶν πυρπολεῖ τὴν οἰκίαν;

ἐκεῖνος οὗπερ θοἰμάτιον εἰλήφατε.

ἀπολεῖς ἀπολεῖς.

τοῦτʼ αὐτὸ γὰρ καὶ βούλομαι,

ἢν ἡ σμινύη μοι μὴ προδῷ τὰς ἐλπίδας,

ἢ ʼγὼ πρότερόν πως ἐκτραχηλισθῶ πεσών.

οὗτος τί ποιεῖς ἐτεὸν οὑπὶ τοῦ τέγους;

ἀεροβατῶ καὶ περιφρονῶ τὸν ἥλιον.

οἴμοι τάλας δείλαιος ἀποπνιγήσομαι.

ἐγὼ δὲ κακοδαίμων γε κατακαυθήσομαι.

τί γὰρ μαθόντες τοὺς θεοὺς ὑβρίζετε,

καὶ τῆς σελήνης ἐσκοπεῖσθε τὴν ἕδραν;

δίωκε βάλλε παῖε, πολλῶν οὕνεκα,

μάλιστα δʼ εἰδὼς τοὺς θεοὺς ὡς ἠδίκουν.

ἡγεῖσθʼ ἔξω· κεχόρευται γὰρ

μετρίως τό γε τήμερον ἡμῖν.