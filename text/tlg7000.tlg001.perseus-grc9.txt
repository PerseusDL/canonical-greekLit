Leonidas 
 
 
 Λεωνιδοτ 
 ὀ πλόος ὡραῖος· καὶ γὰρ λαλαγεῦσα χελιδὼν 
 ἤδη μέμβλωκεν, χὠ χαρίεις Ζέφυρος· 
 λειμῶνες δʼ ἀνθεῦσι, σεσίγηκεν δὲ θάλασσα 
 κύμασι καὶ τρηχεῖ πνεύματι βρασσομένη. 
 ἀγκύρας ἀνέλοιο, καὶ ἐκλύσαιο γύαια, 
 ναυτίλε, καὶ πλώοις πᾶσαν ἐφεὶς ὀθόνην. 
 ταῦθʼ ὁ Πρίηπος ἐγὼν ἐπιτέλλομαι ὁ λιμενίτας, 
 ὤνθρωφʼ, ὡς πλώοις πᾶσαν ἐπʼ ἐμπορίην.

Antipater 
 
 
 Ἀκμαῖος ῥοθίῃ νηὶ δρόμος, οὐδὲ θάλασσα 
 πορφύρει τρομερῇ φρικὶ χαρασσομένη· 
 ἤδη δὲ πλάσσει μὲν ὑπώροφα γυρὰ χελιδὼν 
 οἰκία, λειμώνων δʼ ἁβρὰ γελᾷ πέταλα. 
 
 τοὔνεκα μηρύσασθε διάβροχα, πείσματα ναῦται, 
 ἕλκετε δʼ ἀγκύρας φωλάδας ἐκ λιμένων· 
 λαίφεα δʼ εὐυφέα προτονίζετε. ταῦθʼ ὁ Πρίηπος 
 ὔμμιν ἐνορμίτας παῖς ἐνέπω Βρομίου.

Anonymi Epigrammatici 
 
 
 εἰς ἀίδην ἰθεῖα κατήλυσις, εἴτʼ ἀπʼ Ἀθηνῶν 
 στείχοις, εἴτε νέκυς νίσεαι ἐκ Μερόης. 
 μὴ σὲ γʼ ἀνιάτω πάτρης ἀποτῆλε θανόντα· 
 πάντοθεν εἷς ὁ φέρων εἰς ἀίδην ἄνεμος.

Marcus Argentarius 
 
 
 λῦσον ἀπʼ εὐόρμων δολιχὰ πρυμνήσια νηῶν, 
 εὔτροχα δʼ ἐκπετάσας λαίφεα ποντοπόρει, 
 ἔμπορεʼ χειμῶνες γὰρ ἀπέδραμον, ἄρτι δὲ κῦμα 
 γλαυκὸν θηλύνει πρηΰγελως Ζέφυρος· 
 ἤδη καὶ φιλότεκνος ὑπὸ τραυλοῖσι χελιδὼν 
 χείλεσι καρφίτην πηλοδομεῖ θάλαμον 
 ἄνθεα δʼ ἀντέλλουσι κατὰ χθόνα· τῷ σὺ Πριήπῳ 
 πειθόμενος πάσης ἅπτεο ναυτιλίης.

Thyillus 
 
 
 ἤδη πηλοδομεῦσι χελιδόνες, ἤδη ἀνʼ οἶδμα 
 κολποῦται μαλακὰς εἰς ὀθόνας ζέφυρος· 
 ἤδη καὶ λειμῶνες ὑπὲρ πετάλων ἐχέαντο 
 ἄνθεα, καὶ τρηχὺς σῖγα μέμυκε πόρος. 
 σχοίνους μηρύεσθε, ἐφʼ ὁλκάδα φορτίζεσθε 
 ἀγκύρας, καὶ πᾶν λαῖφος ἔφεσθε κάλοις. 
 ταῦτʼ ὔμμιν πλώουσιν ἐπʼ ἐμπορίην ὁ Πρίηπος 
 ὁ λιμενορμίτης ναυτιλίην γράφομαι,

Satyrus 
 
 
 ἤδη μὲν Ζεφύροιο ποητόκου ὑγρὸν ἄημα 
 ἠρέμα λειμῶνας πίτνει ἐπʼ ἀνθοκόμους· 
 Κεκροπίδες δʼ ἠχεῦσι· γαληναίη δὲ θάλασσα 
 μειδιάει, κρυερῶν ἄτρομος ἐξ ἀνέμων. 
 ἀλλʼ ἴτε θαρσαλέοι, πρυμνήσια λύετε, ναῦται, 
 πίτνατε δὲ πτερύγων λεπταλέας στολίδας. 
 ὦ ἴτʼ ἐπʼ ἐμπορίην πίσυνοι χαρίεντι Πριήπῳ, 
 ὦ ἴτε δὴ λιμένων δαίμονι πειθόμενοι.

Archias 
 
 
 τοῦδέ με κυμοπλῆγος ἐπὶ σκοπέλοιο Πρίηπον 
 ναῦται Θρηικίου θέντο πόρου φύλακα, 
 πολλάκις οἷς ἤιξα ταχὺς καλέουσιν ἀρωγός, 
 ξεῖνε, κατὰ πρύμνης ἡδὺν ἄγων Ζέφυρον. 
 τοὔνεκεν οὔτʼ ἄκνισον, ὅπερ θέμις, οὔτʼ ἐπιδευῆ 
 εἴαρος ἀθρήσεις βωμὸν ἐμὸν στεφάνων, 
 ἀλλʼ αἰεὶ θυόεντα καὶ ἔμπυρον· οὐδʼ ἑκατόμβη 
 τόσσον ὅσον τιμὴ δαίμοσιν ἁνδάνεται.

Archias 
 
 
 βαιὸς ἰδεῖν ὁ Πρίηπος ἐπαιγιαλίτιδα ναίω 
 χηλήν, αἰθυίας οὔποτε % ἀντιβίας, 
 φοξός, ἄπους, οἷόν κεν ἐρημαίῃσιν ἐπʼ ἀκταῖς 
 ξέσσειαν μογερῶν υἱέες ἰχθυβόλων. 
 ἀλλʼ ἤν τις γριπεύς με βοηθόον ἢ καλαμευτὴς 
 φωνήσῃ, πνοιῆς ἵεμαι ὀξύτερος. 
 λεύσσω καὶ τὰ θέοντα καθʼ ὕδατος· ἦ γὰρ ἀπʼ ἔργων 
 δαίμονες, οὐ μορφᾶς γνωστὸν ἔχουσι τύπον.

Anonymi Epigrammatici 
 
 
 τὸν βραχύν, ἰχθυβολῆες, ὑπὸ σχίνῳ με Πρίηπον 
 στειλάμενοι κώπαις τὰν ὀλίγαν ἄκατον, 
 ʽδ̔ίκτυʼ ἄγʼ ἁπλώσασθε,ʼ πολὺν δʼ ἁλινηχέα βῶκα 
 καὶ σκάρον, οὐ θρίσσης νόσφιν, ἀρυσσάμενοι, 
 γλαυκὸν ἐνιδρυνθέντα νάπῃ σημάντορα θήρης 
 τίετʼ, ἀπʼ οὐκ ὀλίγων βαιὸν ἀπαρχόμενοι.

Archias 
 
 
 Πᾶνά με τόνδʼ ἱερῆς ἐπὶ λισσάδος, αἰγιαλίτην 
 Πᾶνα, τὸν εὐόρμων τῇδʼ ἔφορον λιμένων, 
 οἱ γριπῆες ἔθεντο· μέλω δʼ ἐγὼ ἄλλοτε κύρτοις, 
 ἄλλοτε δʼ αἰγιαλοῦ τοῦδε σαγηνοβόλοις. 
 ἀλλὰ παράπλει, ξεῖνε· σέθεν δʼ ἐγὼ οὕνεκα ταύτης 
 εὐποιΐης πέμψω πρηΰν ὄπισθε νότον.

Satyrus 
 
 
 εἴτε σὺ γʼ ὀρνεόφοιτον ὑπὲρ καλαμῖδα παλύνας 
 ἰξῷ ὀρειβατέεις, εἴτε λαγοκτονέεις, 
 Πᾶνα κάλει. κυνὶ Πὰν λασίου ποδὸς ἴχνια φαίνει· 
 σύνθεσιν ἀκλινέων Πὰν ἀνάγει καλάμων.

Anonymi Epigrammatici 
 
 
 τῇδʼ ὑπὸ τὰν ἄρκευθον ἴτʼ ἀμπαύοντες, ὁδῖται, 
 γυῖα παρʼ Ἑρμείᾳ σμικρὸν ὁδοῦ φύλακι, 
 
 μὴ φύρδαν, ὅσσοι δὲ βαρεῖ γόνυ κάμνετε μόχθῳ 
 καὶ δίψᾳ, δολιχὰν οἶμον ἀνυσσάμενοι. 
 πνοιὴ γὰρ καὶ θῶκος ἐύσκιος. ἅ θʼ ὑπὸ πέτρᾳ 
 πῖδαξ εὐνήσει γυιοβαρῆ κάματον 
 ἔνδιον δὲ φυγόντες ὀπωρινοῦ κυνὸς ἄσθμα, 
 ὡς θέμις, Ἑρμείην εἰνόδιον τίετε.

Satyrus 
 
 
 ἦ καλὸν αἱ δάφναι, καλὸν δʼ ὑπὸ πυθμέσιν ὕδωρ 
 πιδύει, πυκινὸν δʼ ἄλσος ὑποσκιάει 
 τηλεθάον, ζεφύροισιν ἐπίδρομον, ἄλκαρ ὁδίταις 
 δίψης καὶ καμάτου καὶ φλογὸς ἠελίου.

Agathias Scholasticus 
 
 
 εὔδια μὲν πόντος πορφύρεται· οὐ γὰρ ἀήτης 
 κύματα λευκαίνει φρικὶ χαρασσόμενα· 
 οὐκέτι δὲ σπιλάδεσσι περικλασθεῖσα θάλασσα 
 ἔμπαλιν ἀντωπὸς πρὸς βάθος εἰσάγεται. 
 οἱ ζέφυροι πνείουσιν, ἐπιτρύζει δὲ χελιδὼν 
 κάρφεσι κολλητὸν πηξαμένη θάλαμον. 
 θάρσει, ναυτιλίης ἐμπείραμε, κἂν παρὰ Σύρτιν, 
 κἂν παρὰ Σικελικὴν ποντοπορῇς κροκάλην 
 μοῦνον ἐνορμίταο παραὶ βωμοῖσι Πριήπου 
 ἢ σκάρον ἢ βῶκας φλέξον ἐρευθομένους.

Paulus Silentiarius 
 
 
 ἤδη μὲν ζεφύροισι μεμυκότα κόλπον ἀνοίγει 
 εἴαρος εὐλείμων θελξινόοιο χάρις· 
 ἄρτι δὲ δουρατέοισιν ἐπωλίσθησε κυλίνδροις 
 ὁλκὰς ἀπʼ ἠιόνων ἐς βυθὸν ἑλκομένη. 
 
 λαίφεα κυρτώσαντες ἀταρβέες ἔξιτε, ναῦται, 
 πρηῢν ἀμοιβαίης φόρτον ἐς ἐμπορίης. 
 πιστὸς νηυσὶ Πρίηπος, ἐπεὶ Θέτιν εὔχομαι εἶναι 
 ἡμετέρου πατρὸς ξεινοδόκον Βρομίου.

Theaetetus 
 
 
 ἤδη καλλιπέτηλον ἐπʼ εὐκάρποισι λοχείαις 
 λήιον ἐκ ῥοδέων ἀνθοφορεῖ καλύκων 
 ἤδη ἐπʼ ἀκρεμόνεσσιν ἰσοζυγέων κυπαρίσσων 
 μουσομανὴς τέττιξ θέλγει ἀμαλλοδέτην· 
 καὶ φιλόπαις ὑπὸ γεῖσα δόμους τεύξασα χελιδὼν 
 ἔκγονα πηλοχύτοις ξεινοδοκεῖ θαλάμοις. 
 ὑπνώει δὲ θάλασσα, φιλοζεφύροιο γαλήνης 
 νηοφόροις νώτοις εὔδια πεπταμένης, 
 οὐκ ἐπὶ πρυμναίοισι καταιγίζουσα κορύμβοις, 
 οὐκ ἐπὶ ῥηγμίνων ἀφρὸν ἐρευγομένη. 
 ναυτίλε, ποντομέδοντι καὶ ὁρμοδοτῆρι Πριήπῳ 
 τευθίδος ἢ τρίγλης ἀνθεμόεσσαν ἴτυν, 
 ἢ σκάρον αὐδήεντα παραὶ βωμοῖσι πυρώσας, 
 ἄτρομος Ἰονίου τέρμα θαλασσοπόρει.

Antiphilus 
 
 
 Ἀρχέλεω, λιμενῖτα, σὺ μέν, μάκαρ, ἠπίῳ αὔρῃ 
 πέμπε κατὰ σταθερῆς οἰχομένην; ὀθόνην 
 ἄχρις ἐπὶ Τρίτωνα· σὺ δʼ ἠόνος ἄκρα λελογχὼς 
 τὴν ἐπὶ Πυθείου ῥύεο ναυστολίην· 
 κεῖθεν δʼ, εἰ Φοίβῳ μεμελήμεθα πάντες ἀοιδοί, 
 πλεύσομαι εὐαεῖ θαρσαλέως ζεφύρῳ.

Marcus Argentarius 
 
 
 Γῶβρυ, Διώνυσός σε καὶ ἡ φιλεράστρια Κύπρις 
 τέρποι, καὶ γλυκεραὶ γράμμασι Πιερίδες· 
 ὧν μὲν γὰρ σοφίην ἀποδρέπτεο· τῆς δʼ ἐς ἔρωτας 
 ἔρχεο· τοῦ δὲ φίλας λαβροπότει κύλικας.

Apollonides 
 
 
 ἡδὺ παρειάων πρῶτον θέρος ἤματι τούτῳ 
 κείρεο, καὶ γενύων ἠιθέους ἕλικας, 
 Γάιε· σὸν δὲ πατὴρ χερὶ δέξεται εὐκτὸν ἴουλον 
 Λεύκιος, αὐξομένου πουλὺν ἐς ἠέλιον. 
 δωρεῦνται χρυσέοισιν, ἐγὼ δʼ ἱλαροῖς ἐλέγοισιν 
 οὐ γὰρ δὴ πλούτου Μοῦσα χερειοτέρη.

Adaeus 
 
 
 ἤν τινα καλὸν ἴδῃς, εὐθὺς τὸ πρῆγμα κροτείσθω· 
 βάζʼ ἃ φρονεῖς· ὄρχεων δράσσεο χερσὶν ὅλαις· 
 ἢν δʼ εἴπῃς, τίω σε, καὶ ἔσσομαι οἷά τʼ ἀδελφός, 
 
 αἰδώς σου κλείσει τὴν ἐπὶ τοὔργον ὁδόν.

Philodemus 
 
 
 Κύπρι γαληναίη, φιλονύμφιε, Κύπρι δικαίων 
 σύμμαχε, Κύπρι Πόθων μῆτερ ἀελλοπόδων, 
 Κύπρι, τὸν ἡμίσπαστον ἀπὸ κροκέων ἐμὲ παστῶν, 
 τὸν χιόσι ψυχὴν Κελτίσι νιφόμενον, 
 Κύπρι, τὸν ἡσύχιόν με, τὸν οὐδενὶ κοῦφα λαλεῦντα, 
 τὸν σέο πορφυρέῳ κλυζόμενον πελάγει, 
 
 Κύπρι φιλορμίστειρα, φιλόργιε, σῷζέ με, Κύπρι, 
 Ναϊακοὺς ἤδη, δεσπότι, πρὸς λιμένας.

Bianor 
 
 
 μὴ πόδα γυμνὸν ἔρεσσε διʼ ὑλάεσσαν ἀταρπὸν 
 Αἰγύπτου· χαροπῶν φεῦγε διὲξ ὀφίων, 
 ἀγρεῦ δουνακόδιφα· τὸν ἐκ χέρσου δὲ φύλαξαι 
 ἰόν, ὁ τοξεύειν ὄρνιν ἐπειγόμενος.

Automedon 
 
 
 Νικήτης ὀλίγοις μὲν ἐπὶ προτόνοισιν, ἀήτης 
 οἷάτε, πρηείης ἄρχεται ἐκ μελέτης· 
 ἀλλʼ ὅταν ἐμπνεύσῃ, κατὰ δʼ ἱστία πάντα φέρηται, 
 λαίφεα πακτώσας, μέσσα θέει πελάγη, 
 ναῦς ἅτε μυριόφορτος, ἕως ἐπὶ τέρματα μύθων 
 ἔλθῃ ἀκυμάντους † ἔμπροσθεν εἰς λιμένας.

Crinagoras 
 
 
 φρὴν ἱερὴ μεγάλου Ἐνοσίχθονος, ἔσσο καὶ ἄλλοις 
 ἠπίη, Αἰγαίην οἳ διέπουσιν ἅλα· 
 κἠμοὶ γὰρ Θρήικι διωκομένῳ ὑπʼ ἀήτῃ 
 ὤρεξας πρηεῖʼ ἀσπασίῳ λιμένας.

Antipater 
 
 
 Φοῖβε, Κεφαλλήνων λιμενοσκόπε, θῖνα Πανόρμου 
 ναίων, τρηχείης ἀντιπέρην Ἰθάκης, 
 
 δός με διʼ εὐπλώτοιο πρὸς Ἀσίδα κύματος ἐλθεῖν, 
 Πείσωνος δολιχῇ νηὶ συνεσπόμενον 
 καὶ τὸν ἐμὸν βασιλῆα τὸν ἄλκιμον εὖ μὲν ἐκείνῳ 
 ἵλαον, εὖ δʼ ὕμνοις ἄρτισον ἡμετέροις.

Pseudo-lucianus 
 
 
 ὡς τεθνηξόμενος τῶν σῶν ἀγαθῶν ἀπόλαυε, 
 ὡς δὲ βιωσόμενος φείδεο σῶν κτεάνων. 
 ἔστι δʼ ἀνὴρ σοφὸς οὗτος, ὃς ἄμφω ταῦτα νοήσας 
 φειδοῖ καὶ δαπάνῃ μέτρον ἐφηρμόσατο.

Pseudo-lucianus 
 
 
 ἀνθρώπους μὲν ἴσως λήσεις ἄτοπόν τι ποιήσας, 
 οὐ λήσεις δὲ θεοὺς οὐδὲ λογιζόμενος.

Pseudo-lucianus 
 
 
 τοῖσι μὲν εὖ πράττουσιν πᾶς ὁ βίος βραχύς; ἐστιν, 
 τοῖς δὲ κακῶς μία νὺξ ἄπλετός ἐστι χρόνος.

Pseudo-lucianus 
 
 
 οὐχ ὁ Ἔρως ἀδικεῖ μερόπων γένος, ἀλλʼ ἀκολάστοις 
 ψυχαῖς ἀνθρώπων ἔσθʼ ὁ Ἔρως πρόφασις.

Anonymi Epigrammatici 
 
 
 ὠκεῖαι χάριτες γλυκερώτεραι· ἢν δὲ βραδύνῃ, 
 πᾶσα χάρις κενεή, μηδὲ λέγοιτο χάρις.

Pseudo-lucianus 
 
 
 θνητὰ τὰ τῶν θνητῶν, καὶ πάντα παρέρχεται ἡμᾶς 
 ἢν δὲ μή, ἀλλʼ ἡμεῖς αὐτὰ παρερχόμεθα.

Palladas 
 
 
 πολλὰ μεταξὺ πέλει κύλικος, καὶ χείλεος ἄκρου,

Anonymi Epigrammatici 
 
 
 ἐσθλὰ λέγειν αἰεὶ πάντας, καλὸν αἰσχρὰ δέ, δεινόν, 
 κἂν ὦσιν τούτων ἄξιοι ὧν λέγομεν.

Palladas 
 
 
 εἰ τὸ μέλειν δύναταί τι, μερίμνα καὶ μελέτω σοι· 
 εἰ δὲ μέλει περὶ σοῦ δαίμονι, σοὶ τί μέλει; 
 οὔτε μεριμνήσεις δίχα δαίμονος, οὔτʼ ἀμελήσεις· 
 ἀλλʼ ἵνα σοί τι μέλῃ, δαίμονι τοῦτο μέλει.

Pseudo-lucianus 
 
 
 εὖ πράττων, φίλος εἶ θνητοῖς, φίλος εἶ μακάρεσσι, 
 καί σευ ῥηιδίως ἔκλυον εὐξαμένου· 
 ἢν πταίσῃς, οὐδεὶς ἔτι σοι φίλος, ἀλλʼ ἅμα πάντα 
 ἐχθρά, Τύχης ῥιπαῖς συμμεταβαλλόμενα.

Pseudo-lucianus 
 
 
 οὐδὲν ἐν ἀνθρώποισι Φύσις χαλεπώτερον εὗρεν 
 ἀνθρώπου καθαρὰν ψευδομένου φιλίην 
 
 οὐ γὰρ ἔθʼ ὡς ἐχθρὸν προφυλασσόμεθʼ, ἀλλʼ ἀγαπῶντες 
 ὡς φίλον, ἐν τούτῳ πλείονα βλαπτόμεθα.

Pseudo-lucianus 
 
 
 ἡ βραδύπους βουλὴ μέγʼ ἀμείνων ἡ δὲ ταχεῖα 
 αἰὲν ἐφελκομένη τὴν μετάνοιαν ἔχει.

Dionysius 
 
 
 ὥρη ἐρᾶν, ὥρη δὲ γαμεῖν, ὥρη δὲ πεπαῦσθαι.

Anonymi Epigrammatici 
 
 
 θησαυρὸς μέγας ἔστʼ ἀγαθὸς φίλος, Ἡλιόδωρε 
 τῷ καὶ τηρῆσαι τοῦτον ἐπισταμένῳ.

Theognis 
 
 
 μή ποτε, τὸν παρεόντα παρεὶς φίλον, ἄλλον ἐρεύνα, 
 δειλῶν ἀνθρώπων ῥήμασι πειθόμενος.

Pseudo-lucianus 
 
 
 πλοῦτος ὁ τῆς ψυχῆς πλοῦτος μόνος ἐστὶν ἀληθής· 
 τἆλλα δʼ ἔχει λύπην πλείονα τῶν κτεάνων. 
 τόνδε πολυκτέανον καὶ πλούσιον ἐστι δίκαιον 
 κλῄζειν, ὃς χρῆσθαι τοῖς ἀγαθοῖς δύναται. 
 εἰ δέ τις ἐν ψήφοις κατατήκεται, ἄλλον ἐπʼ ἄλλῳ 
 σωρεύειν αἰεὶ πλοῦτον ἐπειγόμενος, 
 οὗτος ὁποῖα μέλισσα πολυτρήτοις ἐνὶ σίμβλοις 
 μοχθήσει, ἑτέρων δρεπτομένων τὸ μέλι.

Pseudo-lucianus 
 
 
 ἀρρήτων ἐπέων γλώσσῃ σφραγὶς ἐπικείσθω· 
 κρείσσων γὰρ μύθων ἢ κτεάνων φυλακή.

Anonymi Epigrammatici 
 
 
 ἓξ ὧραι μόχθοις ἱκανώταται αἱ δὲ μετʼ αὐτὰς 
 γράμμασι δεικνύμεναι ζῆθι λέγουσι βροτοῖς.

Palladas 
 
 
 ἢν ὁ φίλος τι λάβῃ, δόμινε φράτερ εὐθὺς ἔγραψεν 
 ἢν δʼ αὖ μή τι λάβῃ, τὸ φράτερ εἶπε μόνον 
 ὤνια γὰρ καὶ ταῦτα τὰ ῥήματα. αὐτὰρ ἔγωγε 
 
 οὐκ ἐθέλω δόμινε, οὐ γὰρ ἔχω δόμεναι.

Palladas 
 
 
 ἂν μνήμην, ἄνθρωπε, λάβῃς, ὁ πατήρ σε τί ποιῶν 
 ἔσπειρεν, παύσῃ τῆς μεγαλοφροσύνης. 
 ἀλλʼ ὁ Πλάτων σοὶ τῦφον ὀνειρώσσων ἐνέφυσεν, 
 ἀθάνατόν σε λέγων καὶ φυτὸν οὐράνιον. 
 ἐκ πηλοῦ γέγονας· τί φρονεῖς μέγα; τοῦτο μὲν οὕτως 
 εἶπʼ ἄν τις, κοσμῶν πλάσματι σεμνοτέρῳ. 
 εἰ δὲ λόγον ζητεῖς τὸν ἀληθινόν, ἐξ ἀκολάστου 
 λαγνείας γέγονας καὶ μιαρᾶς ῥανίδος.

Palladas 
 
 
 ἡ μεγάλη παίδευσις ἐν ἀνθρώποισι σιωπή· 
 μάρτυρα Πυθαγόραν τὸν σοφὸν αὐτὸν ἔχω, 
 ὅς, λαλέειν εἰδὼς, ἑτέρους ἐδίδασκε σιωπᾷν, 
 φάρμακον ἡσυχίης ἐγκρατὲς εὑρόμενος.

Palladas 
 
 
 ἔσθιε, πῖνε, μύσας ἐπὶ πένθεσιν οὐ γὰρ ἔοικεν 
 γαστέρι πενθῆσαι νεκρόν Ὅμηρος ἔφη· 
 καὶ γὰρ ὁμοῦ θάψασαν ὀλωλότα δώδεκα τέκνα 
 σίτου μνησαμένην τὴν Νιόβην παράγει.

Palladas 
 
 
 μήποτε δουλεύσασα γυνὴ δέσποινα γένοιτο, 
 ἐστὶ παροιμιακόν. τῷδε δʼ ὅμοιον ἐρῶ· 
 μήτε δίκην δικάσειεν ἀνὴρ γεγονὼς δικολέκτης, 
 μηδʼ ὅταν Ἰσοκράτους ῥητορικώτερος ᾖ. 
 πῶς γὰρ ὁ μισθαρνεῖν εἰθισμένος οὐδὲν ἑταίρας 
 σεμνότερον, δικάσαι μὴ ῥυπαρῶς δύναται;

Palladas 
 
 
 καὶ μύρμηκι χολὴν καὶ σέρφῳ φασὶν ἐνεῖναι· 
 εἶτα χολὴν μὲν ἔχει ζῷα τὰ φαυλότατα, 
 ἐκκεῖσθαι δʼ ἐμὲ πᾶσι χολὴν μὴ ἔχοντα κελεύεις, 
 ὡς μηδὲ ψιλοῖς ῥήμασιν ἀνταδικεῖν 
 τοὺς ἔργοις ἀδικοῦντας; ἀποφράξαντα δεήσει 
 λοιπὸν ὁλοσχοίνῳ τὸ στόμα, μηδὲ πνέειν.

Palladas 
 
 
 τὴν Κίρκην οὔ φημι, καθὼς εἴρηκεν Ὅμηρος, 
 ἀντʼ ἀνδρῶν ποιεῖν ἢ σύας ἠὲ λύκους 
 τοὺς αὐτῇ προσιόντας· ἑταίρα δʼ οὖσα πανοῦργος, 
 τοὺς δελεασθέντας πτωχοτάτους ἐποίει· 
 τῶν δʼ ἀνθρωπείων ἀποσυλήσασα λογισμῶν, 
 εἶτʼ ἀπὸ τῶν ἰδίων μηδὲν ἔχοντας ἔτι 
 ἔτρεφεν ἔνδον ἔχουσα δίκην ζῴων ἀλογίστων. 
 ἔμφρων δʼ ὢν Ὀδυσεύς, τὴν νεότητα φυγών, 
 οὐχ Ἑρμοῦ, φύσεως δʼ ἰδίας ἐμφύντα λογισμὸν 
 εἶχε γοητείας φάρμακον ἀντίπαλον.

Palladas 
 
 
 ὁ φθόνος οἰκτιρμοῦ, κατὰ Πίνδαρον, ἐστιν ἀμείνων 
 οἱ βασκαινόμενοι λαμπρὸν ἔχουσι βίον 
 τοὺς δὲ λίαν ἀτυχεῖς οἰκτείρομεν. ἀλλά τις εἴην 
 μήτʼ ἄγαν εὐδαίμων, μήτʼ ἐλεεινὸς ἐγώ. 
 ἡ μεσότης γὰρ ἄριστον, ἐπεὶ τὰ μὲν ἄκρα πέφυκεν 
 κινδύνους ἐπάγειν, ἔσχατα δʼ ὕβριν ἔχει.

Palladas 
 
 
 εὖγε λέγων, τὸν Καιρὸν ἔφης θεόν, εὖγε, Μένανδρε, 
 ὡς ἀνὴρ Μουσῶν καὶ Χαρίτων τρόφιμος 
 πολλάκι γὰρ τοῦ σφόδρα μεριμνηθέντος ἄμεινον 
 προσπεσὸν εὐκαίρως εὗρέ τι ταὐτόματον.

Palladas 
 
 
 εἰ τοὺς ἀνδροφόνους εὐδαίμονας ὄντας ὁρῶμεν, 
 οὐ πάνυ θαυμάζω· τοῦ Διός ἐστι γέρας. 
 
 τὸν γὰρ γεννήσαντα μεμισηκὼς καὶ ἐκεῖνος 
 κτεῖνεν ἄν, εἰ ὁ Κρόνος θνητὸς ἐτύγχανεν ὤν· 
 ἀντὶ δὲ τοῦ κτεῖναι σὺν τοῖς Τιτῆσι κολάζει, 
 δέσμιον, ὡς λῃστήν, εἰς τὸ βάραθρον ἐνείς.

Palladas 
 
 
 οὐ ποιεῖ θάνατον μόνον ἡ φθίσις· ἀλλὰ τὸν αὐτὸν 
 καὶ πολλὴ παχύτης πολλάκις εἰργάσατο. 
 τοῦδʼ ὁ τυραννήσας Διονύσιος Ἡρακλείας 
 τῆς ἐν τῷ Πόντῳ μάρτυς, ὁ τοῦτο παθών.

Palladas 
 
 
 ἂν πάνυ κομπάζῃς προστάγμασι μὴ ὑπακούειν 
 τῆς γαμετῆς, ληρεῖς· “οὐ γὰρ ἀπὸ δρυὸς εἶ, 
 οὐδʼ ἀπὸ πέτρης,” φησὶν ὃ θʼ οἱ πολλοὶ κατʼ ἀνάγκην 
 πάσχομεν, ἢ πάντες, καὶ σὺ γυναικοκρατᾖ. 
 εἰ δʼ, οὐ σανδαλίῳ, φὴς, “ τύπτομαι, οὐδʼ, ἀκολάστου 
 οὔσης μοι γαμετῆς, χρή με μύσαντα φέρειν” 
 δουλεύειν σε λέγω μετριώτερον, εἴ γε πέπρασαι 
 σώφρονι δεσποίνῃ μηδὲ λίαν χαλεπῇ.

Palladas 
 
 
 οὐδὲν σωφροσύνης τεκμήριόν ἐστι πρόδηλον· 
 τοῖς ἐμπαιζομένοις ἀνδράσι ταῦτα λέγω. 
 οὔτε τὸ δύσμορφον πάντως ἀνύποπτον ὑπάρχει, 
 οὔτʼ ἀκολασταίνειν πᾶσα πέφυκε καλή, 
 καὶ γάρ τις διὰ τὴν ὥραν τοῖς πολλὰ διδοῦσιν 
 οὐχ ἕπεται· πολλὰς δʼ ἔστι γυναῖκας ἰδεῖν 
 
 οὐχὶ καλὰς τὴν ὄψιν, ὀπυιομένας ἀκορέστως, 
 καὶ τοῖς χ;χρησαμένοις πολλὰ χαριζομένας. 
 οὐκ εἴ τις συνάγει τὰς ὀφρύας, οὐδὲ γελῶσα 
 φαίνεται, ὀφθῆναὶ τʼ ἀνδράσιν ἐκτρέπεται, 
 σωφροσύνης τρόπος οὗτος ἐχέγγυος· ἀλλά τις εὕροι 
 μαχλάδα; μὲν κρύβδην τὴν πάνυ σεμνοτάτην, 
 τὰς δʼ ἱλαρὰς καὶ πᾶσι φιλανθρώπως προσιούσας 
 σώφρονας, εἰ σώφρων ἐστὶ γυνή τις ὅλως. 
 ἡλικίᾳ τοίνυν τάδε κρίνεται; ἀλλʼ Ἀφροδίτης 
 οἴστρων εἰρήνην οὐδὲ τὸ γῆρας ἔχει. 
 ὅρκοις λοιπὸν ἄγει τε πεποίθαμεν ἀλλὰ μεθʼ ὅρκον 
 ζητεῖν ἔστι θεοὺς δώδεκα και † νερεου.

Palladas 
 
 
 γαστέρα μισήσειε θεὸς καὶ βρώματα γαστρός· 
 εἵνεκα γὰρ τούτων σωφροσύνα λύεται.

Palladas 
 
 
 γῆς ἐπέβην γυμνός, γυμνός θʼ ὑπὸ γαῖαν ἄπειμι· 
 καὶ τί μάτην μοχθῶ, γυμνὸν ὁρῶν τὸ τέλος;

Palladas 
 
 
 Προσδοκίη θανάτου πολυώδυνός ἐστιν ἀνίη· 
 τοῦτο δὲ κερδαίνει θνητὸς ἀπολλύμενος. 
 μὴ τοίνυν κλαύσῃς τὸν ἀπερχόμενον βιότοιο· 
 οὐδὲν γὰρ θανάτου δεύτερόν ἐστι πάθος.

Palladas 
 
 
 πλουτεῖς· καὶ τί τὸ λοιπόν; ἀπερχόμενος μετὰ σαυτοῦ 
 τὸν πλοῦτον σύρεις, εἰς σορὸν ἑλκόμενος; 
 τὸν πλοῦτον συνάγεις δαπανῶν χρόνον οὐ δύνασαι δὲ 
 ζωῆς σωρεῦσαι μέτρα περισσότερα.

Palladas 
 
 
 φεύγετε τοὺς πλουτοῦντας, ἀναιδέας, οἰκοτυράννους, 
 μισοῦντας πενίην μητέρα σωφροσύνας.

Palladas 
 
 
 οὐ λόγον, οὐ νόμον οἶδε Τύχη, μερόπων δὲ τυραννεῖ, 
 τοῖς ἰδίοις ἀλόγως ῥεύμασι συρομένη. 
 μᾶλλον τοῖς ἀδίκοισι ῥέπει, μισεῖ δὲ δικαίους, 
 ὡς ἐπιδεικνυμένη τὴν ἄλογον δύναμιν.

Palladas 
 
 
 μηδέποτε ζήσας ὁ πένης βροτὸς οὐδʼ ἀποθνῄσκει· 
 καὶ ζῆν γὰρ δοκέων, ὡς νέκυς ἦν ὁ τάλας. 
 οἱ δὲ τύχας μεγάλας καὶ χρήματα πολλὰ λαχόντες, 
 οὗτοι τὸν θάνατον πτῶσιν ἔχουσι βίου.

Agathias Scholasticus 
 
 
 ἦ ῥά γε ποῦ τὸ φρύαγμα τὸ τηλίκον; οἱ δὲ περισσοὶ 
 πῆ ἔβαν ἐξαίφνης ἀγχίποροι κόλακες; 
 
 νῦν γὰρ ἑκὰς πτόλιος φυγὰς ᾤχεο· τοῖς πρότερον δε 
 οἰκτροῖς τὴν κατὰ σοῦ ψῆφον ἔδωκε Τύχη. 
 πολλὴ σοί, κλυτοεργὲ Τύχη, χάρις, οὕνεχʼ ὁμοίως 
 πάντας ἀεὶ παίζεις, κεἰσέτι τερπόμεθα..

Palladas 
 
 
 πλοῦς σφαλερὸς τὸ ζῆν χειμαζόμενοι γὰρ ἐν αὐτῷ 
 πολλάκι ναυηγῶν πταίομεν οἰκτρότερα. 
 τὴν δὲ Τύχην βιότοιο κυβερνήτειραν ἔχοντες, 
 ὡς ἐπὶ τοῦ πελάγους, ἀμφίβολοι πλέομεν, 
 οἱ μὲν ἐπʼ εὐπλοΐην, οἱ δʼ ἔμπαλιν ἀλλʼ ἅμα πάντες 
 εἰς ἕνα τὸν κατὰ γῆς ὅρμον ἀπερχόμεθα.

Agathias Scholasticus 
 
 
 εὖτέ τις ἐκ πενίης πλούτου τύχοι ἠδὲ καὶ ἀρχῆς, 
 οὐκέτι γινώσκει, τίς πέλε τὸ πρότερον. 
 τήν ποτε γὰρ φιλίην ἀπαναίνεται· ἀφρονέων δε 
 τέρψιν ὀλισθηρῆς οὐ δεδάηκε Τύχης. 
 ἦς ποτε γὰρ πτωχὸς ταλαπείριος· οὐκ ἐθέλεις δέ, 
 αἰτίζων ἀκόλους, νῦν ἑτέροις παρέχειν. 
 πάντα, φίλος, μερόπεσσι παρέρχεται· εἰ δʼ ἀπιθήσεις, 
 ἔμπαλιν αἰτίζων μάρτυρα σαυτὸν ἔχοις.

Macedonius II 
 
 
 μνήμη καὶ Λήθη, μέγα χαίρετον ἡ μὲν ἐπʼ ἔργοις 
 μνήμη τοῖς ἀγαθοῖς, ἡ δʼ, ἐπὶ λευγαλέοις.

Agathias Scholasticus 
 
 
 καλὸν μὲν στυγόδεμνον ἔχειν νόον εἰ δʼ ἄρʼ ἀνάγκη, 
 ἀρσενικὴ φιλότης μὴ ποτέ σε κλονέοι. 
 θηλυτέρας φιλέειν ὀλίγον κακόν, οὕνεκα κείναις 
 Κυπριδίους ὀάρους πότνα δέδωκε φύσις. 
 δέρκεο τῶν ἀλόγων ζῴων γένος· ἦ γὰρ ἐκείνων 
 οὐδὲν ἀτιμάζει θέσμια συζυγίης· 
 ἄρσενι γὰρ θήλεια συνάπτεται· οἱ δʼ ἀλεγεινοὶ 
 ἄνδρες ἐς ἀλλήλους ξεῖνον ἄγουσι γάμον.

Agathias Scholasticus 
 
 
 τὸν θάνατον τί φοβεῖσθε, τὸν ἡσυχίης γενετῆρα, 
 τὸν παύοντα νόσους καὶ πενίης ὀδύνας; 
 μοῦνον ἅπαξ θνητοῖς παραγίνεται, οὐδέ ποτʼ αὐτὸν 
 εἶδέν τις θνητῶν δεύτερον ἐρχόμενον 
 αἱ δὲ νόσοι πολλαὶ καὶ ποικίλαι, ἄλλοτʼ ἐπʼ ἄλλον 
 ἐρχόμεναι θνητῶν, καὶ μεταβαλλόμεναι.

Macedonius II 
 
 
 εἰ βίον ἐν μερόπεσσι Τύχης παίζουσιν ἑταῖραι 
 ἐλπίδες ἀμβολάδην πάντα χαριζόμεναι, 
 παίζομαι, εἰ βροτός εἰμι. βροτὸς δʼ εὖ οἶδα καὶ αὐτὸς 
 θνητὸς ἐών δολιχαῖς δʼ ἐλπίσι παιζόμενος, 
 αὐτὸς ἑκοντὶ γέγηθα πλανώμενος, οὐδὲ γενοίμην 
 ἐς κρίσιν ἡμετέρην πικρὸς Ἀριστοτέλης. 
 τὴν γὰρ Ἀνακρείοντος ἐνὶ πραπίδεσσι φυλάσσω 
 παρφασίην, ὅτι δεῖ φροντίδα μὴ κατέχειν.

Macedonius II 
 
 
 Πανδώρης ὁρόων γελόω πίθον, οὐδὲ γυναῖκα 
 μέμφομαι, ἀλλʼ αὐτῶν τὰ πτερὰ τῶν Ἀγαθῶν. 
 ὡς γὰρ ἐπʼ Οὐλύμποιο μετὰ χθονὸς ἤθεα πάσης 
 πωτῶνται, πίπτειν καὶ κατὰ γῆν ὄφελον. 
 ἡ δὲ γυνὴ μετὰ πῶμα κατωχρήσασα παρειὰς 
 ὤλεσεν ἀγλαΐην ὧν ἔφερεν χαρίτων. 
 ἀμφοτέρων δʼ ἥμαρτεν ὁ νῦν βίος, ὅττι καὶ αὐτὴν 
 γηράσκουσαν ἔχει, καὶ πίθος οὐδὲν ἔχει.

Palladas 
 
 
 σκηνὴ πᾶς ὁ βίος καὶ παίγνιον· ἢ μάθε παίζειν, 
 τὴν σπουδὴν μεταθείς, ἢ φέρε τὰς ὀδύνας.

Palladas 
 
 
 εἰ τὸ φέρον σε φέρει, φέρε καὶ φέρου· εἰ δʼ ἀγανακτεῖς 
 καὶ σαυτὸν λυπεῖς, καὶ τὸ φέρον σε φέρει.

Paulus Silentiarius 
 
 
 μήτε βαθυκτεάνοιο τύχης κουφίζεο ῥοίζῳ, 
 μήτε σέο γνάμψῃ φροντὶς ἐλευθερίην. 
 πᾶς γὰρ ὑπʼ ἀσταθέεσσι βίος πελεμίζεται αὔραις, 
 τῇ καὶ τῇ θαμινῶς ἀντιμεθελκόμενος. 
 ἡ δʼ ἀρετὴ σταθερόν τι καὶ ἄτροπον, ἧς ἔπι μούνης 
 κύματα θαρσαλέως ποντοπόρει βιότου.

Palladas 
 
 
 ἠέρα λεπταλέον μυκτηρόθεν ἀμπνείοντες 
 ζώομεν, ἠελίου λαμπάδα δερκόμενοι, 
 πάντες ὅσοι ζῶμεν κατὰ τὸν βίον ὄργανα δʼ ἐσμέν, 
 αὔραις ζῳογόνοις πνεύματα δεχνύμενοι. 
 εἰ δέ τις οὖν ὀλίγην παλάμῃ σφίγξειεν ἀυτμήν, 
 ψυχὴν συλήσας εἰς Ἀίδην κατάγει. 
 οὕτως οὐδὲν ἐόντες, ἀγηνορίῃ τρεφόμεσθα, 
 πνοιῆς ἐξ ὀλίγης ἠέρα βοσκόμενοι.

Paulus Silentiarius 
 
 
 οὐ τὸ ζῆν χαρίεσσαν ἔχει φύσιν, ἀλλὰ τὸ ῥῖψαι 
 φροντίδας ἐκ στέρνων τὰς πολιοκροτάφους. 
 πλοῦτον ἔχειν ἐθέλω τὸν ἐπάρκιον· ἡ δὲ περισσὴ 
 θυμὸν ἀεὶ κατέδει χρυσομανὴς μελέτη. 
 ἔνθεν ἐν ἀνθρώποισιν ἀρείονα πολλάκι δήεις 
 καὶ πενίην πλούτου, καὶ βιότου θάνατον. 
 ταῦτα σὺ γινώσκων κραδίης ἴθυνε κελεύθους, 
 εἰς μίαν εἰσορόων ἐλπίδα, τὴν σοφίην.

Palladas 
 
 
 τίπτε μάτην, ἄνθρωπε, πονεῖς καὶ πάντα ταράσσεις, 
 κλήρῳ δουλεύων τῷ κατὰ τὴν γένεσιν; 
 τούτῳ σαυτὸν ἄφες, τῷ δαίμονι μὴ φιλονείκει 
 σὴν δὲ τύχην στέργων, ἡσυχίην ἀγάπα· 
 μᾶλλον ἐπʼ εὐφροσύνην δὲ βιάζεο, καὶ παρὰ μοίρην, 
 εἰ δυνατόν, ψυχὴν τερπομένην μετάγειν.

Palladas 
 
 
 ῥῖπτε γόους, μὴ κάμνε, πόσον χρόνον ἐνθάδε μίμνων, 
 ὡς πρὸς ἐκεῖνον ὅλον τὸν μετὰ ταῦτα βίον. 
 πρὶν τοίνυν σκώληκα βαλεῖν τύμβοις τε ῥιφῆναι, 
 μη δαμάσῃς ψυχὴν ζῶν ἔτι κρινομένην,

Palladas 
 
 
 νυκτὸς ἀπερχομένης γεννώμεθα ἦμαρ ἐπʼ ἦμαρ, 
 τοῦ προτέρου βιότου μηδὲν ἔχοντες ἔτι, 
 ἀλλοτριωθέντες τῆς ἐχθεσινῆς διαγωγῆς, 
 τοῦ λοιποῦ δὲ βίου σήμερον ἀρχόμενοι. 
 μὴ τοίνυν λέγε σαυτὸν ἐτῶν, πρεσβῦτα, περισσῶν 
 τῶν γὰρ ἀπελθόντων σήμερον οὐ μετέχεις.

Palladas 
 
 
 παίγνιόν ἐστι Τύχης μερόπων βίος, οἰκτρός, ἀλήτης, 
 πλούτου καὶ πενίης μεσσόθι ῥεμβόμενος. 
 καὶ τοὺς μὲν κατάγουσα πάλιν σφαιρηδὸν ἀείρει, 
 τοὺς δʼ ἀπὸ τῶν νεφελῶν εἰς ἀίδην κατάγει.

Palladas 
 
 
 ὦ τῆς βραχείας ἡδονῆς τῆς τοῦ βίου· 
 τὴν ὀξύτητα τοῦ χρόνου πενθήσατε. 
 ἡμεῖς καθεζόμεσθα καὶ κοιμώμεθα, 
 μοχθοῦντες ἢ τρυφῶντες· ὁ δὲ χρόνος τρέχει, 
 τρέχει καθʼ ἡμῶν τῶν ταλαιπώρων βροτῶν, 
 φέρων ἑκάστου τῷ βίῳ καταστροφήν.

Palladas 
 
 
 ἄρα μὴ θανόντες τῷ δοκεῖν ζῶμεν μόνον, 
 Ἕλληνες ἄνδρες, συμφορᾷ πεπτωκότες 
 ὄνειρον εἰκάζοντες εἶναι τὸν βίον; 
 ἢ ζῶμεν ἡμεῖς, τοῦ βίου τεθνηκότος;

Palladas 
 
 
 καὶ τὸ φρονεῖν πλουτεῦντι περίστασις, ὄχλος, 
 ἀνάγκη 
 † ζώνη ποικίλη καὶ κολάκων ἀνάγκη.

Palladas 
 
 
 δακρυχέων γενόμην, καὶ δακρύσας ἀποθνῄσκω· 
 δάκρυσι δʼ ἐν πολλοῖς τὸν βίον εὗρον ὅλον. 
 ὦ γένος ἀνθρώπων πολυδάκρυτον, ἀσθενές, οἰκτρόν, 
 φαινόμενον κατὰ γῆς, καὶ διαλυόμενον,

Palladas 
 
 
 πάντες τῷ θανάτῳ τηρούμεθα, καὶ τρεφόμεσθα 
 ὡς ἀγέλη χοίρων σφαζομένων ἀλόγως.

Palladas 
 
 
 οὐ δαψιλῶς μέν, ἀλλʼ ὅμως κἀγὼ τρέφω 
 παῖδας, γυναῖκα, δοῦλον, ὄρνιθας, κύνα· 
 κόλαξ γὰρ οὐδεὶς τοὺς ἐμοὺς πατεῖ δόμους.

Palladas 
 
 
 ἂν μὴ γελῶμεν τὸν βίον τὸν δραπέτην, 
 τύχην τε πόρνην ῥεύμασιν κινουμένην, 
 ὀδύνην ἑαυτοῖς προξενοῦμεν πάντοτε, 
 ἀναξίους ὁρῶντες εὐτυχεστέρους.

Palladas 
 
 
 σῶμα, πάθος ψυχῆς, ᾅδης, μοῖρʼ, ἄχθος, ἀνάγκη, 
 καὶ δεσμὸς κρατερός, καὶ κόλασις βασάνων. 
 ἀλλʼ ὅταν ἐξέλθῃ τοῦ σώματος, ὡς ἀπὸ δεσμῶν 
 τοῦ θανάτου, φεύγει πρὸς θεὸν ἀθάνατον.

Palladas 
 
 
 εἰ θεὸς ἡ Φήμη, κεχολωμένη ἐστὶ καὶ αὐτὴ 
 Ἕλλησι, σφαλεροῖς ἐξαπατῶσα λόγοις. 
 φήμη δʼ, ἄν τι πάθῃς, ἀναφαίνεται εὐθὺς ἀληθής· 
 πολλάκι καὶ Φήμην ἔφθασεν ἡ ταχυτής.

Palladas 
 
 
 ὦ τῆς μεγίστης τοῦ φθόνου πονηρίας· 
 τὸν εὐτυχῆ μισεῖ τις, ὃν θεὸς φιλεῖ. 
 οὕτως ἀνόητοι τῷ φθόνῳ πλανώμεθα, 
 οὕτως ἑτοίμως μωρίᾳ δουλεύομεν. 
 Ἕλληνές ἐσμεν ἄνδρες ἐσποδωμένοι, 
 νεκρῶν ἔχοντες ἐλπίδας τεθαμμένας· 
 ἀνεστράφη γὰρ πάντα νῦν τὰ πράγματα.

Palladas 
 
 
 ὅταν στυγῇ τις ἄνδρα, τὸν θεὸς φιλεῖ, 
 οὗτος μεγίστην μωρίαν κατεισάγει· 
 φανερῶς γάρ αὐτῷ τῷ θεῷ κορύσσεται, 
 χόλον μέγιστον ἐκ φθόνου δεδεγμένος, 
 δεῖ γὰρ φιλεῖν ἐκεῖνον, ὃν θεὸς φιλεῖ.

Palladas 
 
 
 εἰς ἄρχοντα 
 ἐπεὶ δικάζεις καὶ σοφιστεύεις λόγοις, 
 κἀγὼ φέρω σοι τῆς ἐμῆς ἀηδόνος 
 ἐπίγραμμα σεμνόν, ἄξιον παρρησίας· 
 ὁ γὰρ σὲ μέλπων τῆς Δίκης ὕμνους χέει

Palladas 
 
 
 βέλτερόν ἐστι Τύχης καὶ θλιβομένης ἀνέχεσθαι 
 ἢ τῶν πλουτούντων τῆς ὑπερηφανίης.

Palladas 
 
 
 εἶναι νομίζω φιλόσοφον καὶ τὸν θεόν, 
 βλασφημίαις τὸν εὐθὺς οὐ θυμούμενον, 
 χρόνῳ δʼ ἐπαυξάνοντα τὰς τιμωρίας 
 τὰς τῶν πονηρῶν καὶ ταλαιπώρων βροτῶν,

Palladas 
 
 
 μισῶ τὸν ἄνδρα τὸν διπλοῦν πεφυκότα, 
 χρηστὸν λόγοισι, πολέμιον δὲ τοῖς τρόποις.

Palladas 
 
 
 ὅταν λογισμοῖς καταμάθω τὰ πράγματα, 
 καὶ τὰς ἀκαίρους μεταβολὰς τὰς τοῦ βίου, 
 καὶ ῥεῦμʼ ἄπιστον τῆς ἀνωμάλου Τύχης, 
 πῶς τοὺς πένητας πλουσίους ἐργάζεται, 
 καὶ τοὺς ἔχοντας χρημάτων ἀποστερεῖ, 
 
 τότε κατʼ ἐμαυτὸν τῇ πλάνῃ σκοτούμενος 
 μισῶ τὰ πάντα, τῆς ἀδηλίας χάριν. 
 ποίῳ τρόπῳ γὰρ περιγένωμαι τῆς Τύχης, 
 τῆς ἐξ ἀδήλου φαινομένης ἐν τῷ βίῳ, 
 πόρνης γυναικὸς τοὺς τρόπους κεκτημένης;

Palladas 
 
 
 λίτραν ἐτῶν ζήσας μετὰ γραμματικῆς βραχυμόχθου, 
 βουλευτὴς νεκύων πέμπομαι εἰς ἀίδην.

Palladas 
 
 
 πᾶς τις ἀπαίδευτος φρονιμώτατός ἐστι σιωπῶν, 
 τὸν λόγον ἐγκρύπτων, ὡς πάθος αἰσχρότατον.

Palladas 
 
 
 πολλάκι, Σέξστʼ, ἔστησα τεὴν φιλότητα καὶ ὕβριν 
 καὶ πολὺ κουφοτέρην τὴν φιλότητα μαθών, 
 λοιδορίην δὲ ῥέπουσαν, ἐχωρίσθην φιλότητος, 
 μηκέτι βαστάζων ὕβριν ἀτιμοτάτην.

Antiphanes 
 
 
 ἀνθρώποις ὀλίγος μὲν ὁ πᾶς χρόνος, ὅν ποτε δειλοὶ 
 ζῶμεν, κἢν πολιὸν γῆρας ἅπασι μένῃ· 
 τῆς δʼ ἀκμῆς καὶ μᾶλλον. ὅτʼ οὖν χρόνος ὥριος ἡμῖν, 
 πάντα χύδην ἔστω, ψαλμός, ἔρως, προπόσεις. 
 χειμὼν τοὐντεῦθεν γήρως βαρύς· οὐδὲ δέκα μνῶν 
 στύσεις· τοιαύτη σ’ ἐκδέχετʼ ὀρχιπέδη.

Bianor 
 
 
 ἠνίδε καὶ χέρσου τὸ γεωτόμον ὅπλον ἐρέσσει 
 καὶ τὸν ὑπουθατίαν μόσχον ἄγει δάμαλις, 
 βούταν μὲν τρομέουσα διώκτορα, τὸν δὲ μένουσα 
 νήπιον, ἀμφοτέρων εὔστοχα φειδομένη. 
 ἴσχες, ἀροτροδίαυλε, πεδώρυχε, μηδὲ διώξῃς 
 τὰν διπλοῖς ἔργοις διπλὰ βαρυνομέναν.

Lollius bassus 
 
 
 μήτε με χείματι πόντος ἄγοι θρασύς, οὐδὲ γαλήνης 
 ἀργῆς ἠσπασάμην τὴν πάλι νηνεμίην. 
 αἱ μεσότητες ἄρισται· ὅπῃ δέ τε πρήξιες ἀνδρῶν, 
 καὶ πάλι μέτρον ἐγὼ τἄρκιον ἠσπασάμην. 
 τοῦτʼ ἀγάπα, φίλε Λάμπι, κακὰς δʼ ἔχθαιρε θυέλλας· 
 εἰσί τινες πρηεῖς καὶ βιότου Ζέφυροι.

Philodemus 
 
 
 τὴν † προτερον θυμέλην μήτʼ ἔμβλεπε, μήτε παρέλθῃς· 
 νῦν ἄπαγε δραχμῆς εἰς κολοκορδόκολα. 
 καὶ σῦκον δραχμῆς ἓν γίνεται· ἢν δʼ ἀναμείνῃς, 
 χίλια. τοῖς πτωχοῖς ὁ χρόνος ἐστὶ θεός.

Crates 
 
 
 χαῖρε θεὰ δέσποινʼ, ἀνδρῶν ἀγαθῶν ἀγάπημα, 
 Εὐτελίη, κλεινῆς ἔγγονε Σωφροσύνης· 
 σὴν ἀρετὴν τιμῶσιν ὅσοι τὰ δίκαιʼ ἀσκοῦσιν.

Simonides 
 
 
 χαίρει τις Θεόδωρος, ἐπεὶ θάνον ἄλλος ἐπʼ αὐτῷ 
 χαιρήσει. θανάτῳ πάντες ὀφειλόμεθα.

Anonymi Epigrammatici 
 
 
 πολλοί τοι ναρθηκοφόροι, παῦροι δέ τε βάκχοι.

Euripides 
 
 
 θεοῦ μὲν οὐδεὶς ἐκτὸς εὐτυχεῖ βροτός. 
 φεῦ τῶν βροτείων ὡς ἀνώμαλοι τύχαι· 
 οἱ μὲν γὰρ εὖ πράσσουσι, τοῖς δὲ συμφοραὶ 
 σκληραὶ πάρεισιν εὐσεβοῦσι πρὸς θεούς.

Anonymi Epigrammatici 
 
 
 Ζεῦ βασιλεῦ, τὰ μὲν ἐσθλὰ καὶ εὐχομένοις καὶ ἀνεύκτοις 
 ἄμμι δίδου· τὰ δὲ λυγρὰ καὶ εὐχομένων ἀπερύκοις.

Anonymi Epigrammatici 
 
 
 πᾶς λόγος ἐστὶ μάταιος ὁ μὴ τετελεσμένος ἔργῳ 
 καὶ πᾶσα πρᾶξις τὸν λόγον ἀρχὸν ἔχοι

Aeschylus 
 
 
 οὐ χρὴ λέοντος σκύμνον ἐν πόλει τρέφειν 
 μάλιστα μὲν λέοντα μὴ πόλει τρέφειν· 
 ἢν δʼ ἐκτραφῇ τις, τοῖς τρόποις ὑπηρετεῖν.

Anonymi Epigrammatici 
 
 
 ὁ φθόνος αὐτὸς ἑαυτὸν ἑοῖς βελέεσσι δαμάζει.

Anonymi Epigrammatici 
 
 
 οἶνος καὶ τὰ λοετρὰ καὶ ἡ περὶ Κύπριν ἐρωὴ 
 ὀξυτέρην πέμπει τὴν ὁδὸν εἰς ἀίδην.

Theognis 
 
 
 οὐκ ἐθέλω πλουτεῖν, οὐκ εὔχομαι· ἀλλά μοι εἴη 
 ζῆν ἐκ τῶν ὀλίγων μηδὲν ἔχοντα κακόν.

Anonymi Epigrammatici 
 
 
 ἦ κρίσις ἐστὶ κάτω καὶ Τάνταλος· οὐδὲν ἀπιστῶ, 
 τῇ πενίῃ μελετῶν τὴν ὑπὸ γῆν κόλασιν.

Anonymi Epigrammatici 
 
 
 Ζῆσον λογισμῷ, καὶ μένεις ἀνενδεής.

Anonymi Epigrammatici 
 
 
 ἄδηλον 
 
 οὐκ ἔστι γήμας, ὅστις οὐ χειμάζεται, 
 
 λέγουσι πάντες, καὶ γαμοῦσιν εἰδότες.

Phocylides 
 
 
 γνήσιός εἰμι φίλος, καὶ τὸν φίλον ὡς φίλον οἶδα, 
 τοὺς δὲ κακοὺς διόλου πάντας ἀποστρέφομαι· 
 οὐδένα θωπεύω πρὸς ὑπόκρισιν· οὓς δʼ ἄρα τιμῶ, 
 τούτους ἐξ ἀρχῆς μέχρι τέλους ἀγαπῶ.

Anonymi Epigrammatici 
 
 
 πῶς γενόμην; πόθεν εἰμί; τίνος χάριν ἦλθον; ἀπελθεῖν; 
 πῶς δύναμαί τι μαθεῖν, μηδὲν ἐπιστάμενος; 
 οὐδὲν ἐὼν γενόμην πάλιν ἔσσομαι ὡς πάρος ἦα· 
 οὐδὲν καὶ μηδὲν τῶν μερόπων τὸ γένος. 
 ἀλλʼ ἄγε μοι Βάκχοιο φιλήδονον ἔντυε νᾶμα· 
 τοῦτο γάρ ἐστι κακῶν φάρμακον ἀντίδοτον.

Anonymi Epigrammatici 
 
 
 σώματα πολλὰ τρέφειν, καὶ δώματα πόλλʼ ἀνεγείρειν 
 ἀτραπὸς εἰς πενίην ἐστὶν ἑτοιμοτάτη.

Nonnus 
 
 
 πᾶσα γυνὴ φιλέει πλέον ἀνέρος· αἰδομένη δὲ 
 κεύθει κέντρον ἔρωτος, ἐρωμανέουσα καὶ αὐτή.

Rarus 
 
 
 οὐχ οὕτω βλάπτει μισεῖν ὁ λέγων ἀναφανδόν, 
 ὥσπερ ὁ τὴν καθαρὰν ψευδόμενος φιλίαν. 
 τὸν μὲν γὰρ μισοῦντα προειδότες ἐκτρεπόμεσθα, 
 τὸν δὲ λέγοντα φιλεῖν οὐ προφυλασσόμεθα. 
 ἐχθρὸν ἐγὼ κρίνω κεῖνον βαρύν, ὅς ποτε λάθρῃ 
 τὴν ἀπὸ τῆς φιλίας πίστιν ἔχων ἀδικεῖ.

Pseudo-lucianus 
 
 
 πολλὰ τὸ δαιμόνιον δύναται, κἂν ᾖ παράδοξα· 
 τοὺς μικροὺς ἀνάγει, τοὺς μεγάλους κατάγει· 
 καὶ σοῦ τὴν ὀφρὺν καὶ τὸν τῦφον καταπαύσει, 
 κἂν ποταμὸς χρυσοῦ νάματά σοι παρέχῃ. 
 οὐ θρύον, οὐ μαλάχην ἄνεμός ποτε, τὰς δὲ μεγίστας 
 ἢ δρύας ἢ πλατάνους οἶδε χαμαὶ κατάγειν.

Aesopus et aesopica 
 
 
 πῶς τις ἄνευ θανάτου σε φύγοι, βίε; μυρία γάρ σευ 
 λυγρά· καὶ οὔτε φυγεῖν εὐμαρὲς, οὔτε φέρειν. 
 ἡδέα μὲν γάρ σου τὰ φύσει καλά, γαῖα, θάλασσα, 
 ἄστρα, σεληναίης κύκλα καὶ ἠελίου· 
 τἆλλα δὲ πάντα φόβοι τε καὶ ἄλγεα· κἤν τι πάθῃ τις 
 ἐσθλόν, ἀμοιβαίην ἐκδέχεται νέμεσιν.

Glycon 
 
 
 πάντα γέλως, καὶ πάντα κόνις, καὶ πάντα τὸ μηδέν· 
 πάντα γὰρ ἐξ ἀλόγων ἐστὶ τὰ γινόμενα.

Anonymi Epigrammatici 
 
 
 φροντίδες οἱ παῖδες· μέγα μὲν κακόν, εἴ τι πάθοιεν 
 εἰσὶ δὲ καὶ ζῶντες φροντίδες οὐκ ὀλίγαι. 
 ἡ γαμετή, χρηστὴ μὲν ἔχει τινὰ τέρψιν ἐν αὐτῇ, 
 ἡ δὲ κακὴ πικρὸν τὸν βίον ἀνδρὶ φέρει.

Anonymi Epigrammatici 
 
 
 πρᾶγμα μὲν ἐσθʼ ὁ φίλος πάνυ δύσκολον εἰσὶ δὲ πολλοί, 
 καὶ σχεδὸν οἱ πάντες, μέχρι προσηγορίας.

Anonymi Epigrammatici 
 
 
 χρησαμένῳ θεράπων ὁ χρήσιμὸς ἐστʼ ἀγαθόν τι· 
 αὐτάρκης δὲ κακὸν τῶνδʼ ὁ πονηρότερος.

Nicarchus II 
 
 
 Ἑρμαίοις ἡμῖν Ἀφροδίσιος ἓξ χόας οἴνου 
 αἴρων, προσκόψας πένθος ἔθηκε μέγα. 
 οἶνος καὶ Κένταυρον ἀπώλεσεν ὡς ὄφελεν δὲ 
 χἠμᾶς· νῦν δʼ ἡμεῖς τοῦτον ἀπωλέσαμεν.

Callicter 
 
 
 Αἰσχυλίδα Θεόδωρε, τί μοι μεμάχηνται ἄριστοι; 
 οὐ διακωλύσεις; πάντες ἔχουσι λίθους

Anonymi Epigrammatici 
 
 
 ἤθελον ἂν πλουτεῖν, ὡς πλούσιος ἦν ποτε Κροῖσος 
 καὶ βασιλεὺς εἶναι τῆς μεγάλης Ἀσίης· 
 ἀλλʼ ὅταν ἐμβλέψω Νικάνορα τὸν σοροπηγόν, 
 καὶ γνῶ πρὸς τί ποιεῖ ταῦτα τὰ γλωσσόκομα, 
 ἀκτήν που πάσσας καὶ ταῖς κοτύλαις ὑποβρέξας, 
 τὴν Ἀσίην πωλῶ πρὸς μύρα καὶ στεφάνους.

Parmenion 
 
 
 αὐτῷ τις γήμας πιθανὴν τῷ γείτονι, ῥέγχει 
 καὶ τρέφεται· τοῦτʼ ἦν εὔκολος ἐργασία, 
 μὴ πλεῖν, μὴ σκάπτειν, ἀλλʼ εὐστομάχως ἀπορέγχειν, 
 ἀλλοτρίᾳ δαπάνῃ πλούσια βοσκόμενον,

Callicter 
 
 
 ὅστις ἔσω πυροὺς καταλαμβάνει οὐκ ἀγοράζων, 
 κείνου Ἀμαλθείας ἁ γυνά ἐστι κέρας.

Callicter 
 
 
 πτωχοῦ ἐστι γάμος κυνέα μάχα, εὐθὺ κυδοιμός, 
 λοιδορίαι, πλαγαί, ζημία, ἔργα, δίκαι.

Nicarchus II 
 
 
 οὐδεὶς τὴν ἰδίην συνεχῶς, Χαρίδημε, γυναῖκα 
 βινεῖν ἐκ ψυχῆς τερπόμενος δύναται· 
 οὕτως ἡ φύσις ἐστὶ φιλόκνισος, ἀλλοτριόχρως, 
 καὶ ζητεῖ διόλου τὴν ξενοκυσθαπάτην.

Anonymi Epigrammatici 
 
 
 μὴ μύρα, μὴ στεφάνους λιθίναις στήλαισι χαρίζου, 
 μηδὲ τὸ πῦρ φλέξῃς· ἐς κενὸν ἡ δαπάνη. 
 ζῶντί μοι, εἴ τι θέλεις, χάρισαι· τέφρην δὲ μεθύσκων 
 πηλὸν ποιήσεις, κοὐχ ὁ θανὼν πίεται.

Julius leonidas 
 
 
 μὴ πάλι μοι μετὰ δόρπον, ὅτʼ οὐκέτι γαστέρα πείθω, 
 οὔθατα καὶ χοίρων ἄντα τίθει τεμάχη· 
 οὐδὲ γὰρ ἐργοπόνοισι μετὰ στάχυν ὄμβρος ἄκαιρος 
 χρήσιμος, οὐ ναύταις ἐν λιμένι ζέφυρος.

Lucillius 
 
 
 τὸν τοῦ δειπναρίου νόμον οἴδατε· σήμερον ὑμᾶς, 
 Αὖλε, καλῶ καινοῖς δόγμασι συμποσίου. 
 οὐ μελοποιὸς ἐρεῖ κατακείμενος· οὔτε παρέξεις 
 οὔθʼ ἕξεις αὐτὸς πράγματα γραμματικά.

Lucillius 
 
 
 οὐκ ᾔδειν σε τραγῳδόν, Ἐπίκρατες, οὐδὲ χοραύλην, 
 οὐδʼ ἄλλʼ οὐδὲν ὅλως, ὧν χορὸν ἔστιν ἔχειν 
 ἀλλʼ ἐκάλουν σε μόνον σὺ δʼ ἔχων χορὸν οἴκοθεν ἥκεις 
 ὀρχηστῶν, αὐτοῖς πάντα διδοὺς ὀπίσω. 
 εἰ δʼ οὕτω τοῦτʼ ἐστί, σὺ τοὺς δούλους κατάκλινον, 
 ἡμεῖς δʼ αὖ τούτοις πρὸς πόδας ἐρχόμεθα.

Alcaeus 
 
 
 οἶνος καὶ Κένταυρον, Ἐπίκρατες, οὐχὶ σὲ μοῦνον, 
 ὤλεσεν, ἠδʼ ἐρατὴν Καλλίου ἡλικίην. 
 ὄντως οἰνοχάρων ὁ μονόμματος, ᾧ σὺ τάχιστα 
 τὴν αὐτὴν πέμψαις ἐξ Ἀίδεω πρόποσιν.

Ammianus 
 
 
 Ἠὼς ἐξ ἠοῦς παραπέμπεται, εἶτʼ, ἀμελούντων 
 ἡμῶν, ἐξαίφνης ἥξει ὁ πορφύρεος, 
 καὶ τοὺς μὲν τήξας, τοὺς δʼ ὀπτήσας, ἐνίους δὲ 
 φυσήσας, ἄξει πάντας ἐς ἓν βάραθρον.

Ammianus 
 
 
 ἐχθὲς ἐπὶ ξενίαν κληθείς, ὅτε καιρὸς ὕπνου μοι, 
 τύλῃ ἐπεκλίνθην Γοργόνος ἢ Νιόβης, 
 ἣν οὐδεὶς ὕφηνεν, ἀπέπρισε δʼ, ἢ πελεκήσας 
 ἐκ τῶν λατομιῶν ἤγαγεν εἰς τὰ Πρόκλου. 
 ἐξ ἧς εἰ μὴ θᾶττον ἐπηγέρθην, Πρόκλος ἄν μοι 
 τὴν τύλην στήλην ἢ σορὸν εἰργάσατο.

Ammianus 
 
 
 εἰ μὲν τοὺς ἀπὸ ἄλφα μόνους κέκρικας κατορύσσειν, 
 Λούκιε, βουλευτὰς καὶ τὸν ἀδελφὸν ἔχεις· 
 εἰ δʼ, ὅπερ εὔλογόν ἐστι, κατὰ στοιχεῖον ὁδεύεις, 
 ἤδη, σοὶ προλέγω, Ὠριγένης λέγομαι.

Ammianus 
 
 
 Κύλλος καὶ Λεῦρος, δύο Θεσσαλοὶ ἐγχεσίμωροι· 
 Κύλλος δʼ ἐκ τούτων ἐγχεσιμωρότερος.

Nicarchus II 
 
 
 ἦν Στέφανος πτωχὸς κηπεὺς θʼ ἅμα· νῦν δὲ προκόψας 
 πλουτεῖ, καὶ γεγένητʼ εὐθὺ Φιλοστέφανος, 
 τέσσαρα τῷ πρώτῳ Στεφάνῳ καλὰ γράμματα προσθείς· 
 ἔσται δʼ εἰς ὥρας Ἱπποκρατιππιάδης, 
 ἢ διὰ τὴν σπατάλην Διονυσιοπηγανόδωρος· 
 ἐν δʼ ἀγορανομίῳ παντὶ μένει Στέφανος.

Nicarchus II 
 
 
 οὐκ ἐν ʽγαστρὶ λαβοῦσα Φιλαίνιον Ἡλιοδώρῳ 
 θήλειαν τίκτει παῖδʼ ἀπὸ ταὐτομάτου. 
 τοῦ δʼ ἐπὶ θηλείῃ λυπουμένου, ἓξ διαλείπει 
 ἤματα, καὶ τίκτειν ἄρσενα παῖδʼ ἔφατο. 
 οὕτως Βούβαστις καταλύεται· εἰ γὰρ ἑκάστη 
 τέξεται ὡς αὐτή, τίς θεοῦ ἐστι λόγος;

Straton 
 
 
 καὶ πίε νῦν καὶ ἔρα, Δαμόκρατες· οὐ γὰρ ἐς αἰεὶ 
 πιόμεθʼ, οὐδʼ αἰεὶ παισὶ συνεσσόμεθα. 
 καὶ στεφάνοις κεφαλὰς πυκασώμεθα, καὶ μυρίσωμεν 
 αὑτούς, πρὶν τύμβοις ταῦτα φέρειν ἑτέρους. 
 νῦν ἐν ἐμοὶ πιέτω μέθυ τὸ πλέον ὀστέα τἀμά· 
 νεκρὰ δὲ Δευκαλίων αὐτὰ κατακλυσάτω.

Antipater 
 
 
 φεύγεθʼ ὅσοι λόκκας ἢ λοφνίδας ἢ καμασῆνας 
 ᾄδετε, ποιητῶν φῦλον ἀκανθολόγων, 
 οἳ τʼ ἐπέων κόσμον λελυγισμένον ἀσκήσαντες, 
 κρήνης ἐξ ἱερῆς πίνετε λιτὸν ὕδωρ. 
 σήμερον Ἀρχιλόχοιο καὶ ἄρσενος ἦμαρ Ὁμήρου 
 σπένδομεν ὁ κρητὴρ οὐ δέχεθʼ ὑδροπότας.

Straton 
 
 
 πρῴην τὴν σαύραν Ἀγάθων ῥοδοδάκτυλον εἶχεν 
 νῦν δʼ αὐτὴν ἤδη καὶ ῥοδόπηχυν ἔχει.

Straton 
 
 
 ἔστι Δράκων τις ἔφηβος, ἄγαν καλός· ἀλλά, δράκων ὤν, 
 πῶς εἰς τὴν τρώγλην ἄλλον ὄφιν δέχεται;

Antipater 
 
 
 ὠκύμορόν με λέγουσι δαήμονες ἀνέρες ἄστρων 
 εἰμὶ μέν, ἀλλʼ οὔ μοι τοῦτο, Σέλευκε, μέλει. 
 εἰς ἀίδην μία πᾶσι καταίβασις εἰ δὲ ταχίων 
 ἡμετέρη, Μίνω θᾶσσον ἐποψόμεθα. 
 πίνωμεν καὶ δὴ γὰρ ἐτήτυμον, εἰς ὁδὸν ἵππος 
 οἶνος, ἐπεὶ πεζοῖς ἀτραπὸς εἰς ἀίδην.

Antipater 
 
 
 ὦ Ἑλικὼν Βοιωτέ, σὺ μέν ποτε πολλάκις ὕδωρ 
 εὐεπὲς ἐκ πηγέων ἔβλυσας Ἡσιόδῳ· 
 νῦν δʼ ἡμῖν ἔθʼ ὁ κοῦρος ὁμώνυμος Αὔσονα Βάκχον 
 οἰνοχοεῖ κρήνης ἐξ ἀμεριμνοτέρης, 
 βουλοίμην δʼ ἂν ἔγωγε πιεῖν παρὰ τοῦδε κύπελλον 
 ἓν μόνον, ἢ παρὰ σεῦ χίλια Πηγασίδος.

Apollonides 
 
 
 Ὑπνώεις, ὦ ʼταῖρε· τὸ δὲ σκύφος αὐτὸ,βοᾷ σε· 
 ἔγρεο, “μὴ τέρπου μοιριδίῃ μελέτῃ. 
 μὴ” φείσῃ, Διόδωρε· λάβρος δʼ εἰς Βάκχον ὀλισθὼν, 
 ἄχρις ἐπὶ σφαλεροῦ ζωροπότει γόνατος. 
 ἔσσεθʼ ὅτʼ οὐ πιόμεσθα, πολὺς πολύς· ἀλλʼ ἄγʼ ἐπείγου· 
 ἡ συνετὴ κροτάφων ἅπτεται ἡμετέρων.

Marcus Argentarius 
 
 
 σφάλλομαι ἀκρήτῳ μεμεθυσμένος· ἀλλὰ τίς ἆρα 
 σώσει μʼ ἐκ Βρομίου γυῖα σαλευόμενον; 
 ὡς ἄδικον θεὸν εὗρον, ὁθείνεκεν αὐτὸς ἐγὼ σέ, 
 Βάκχε, φέρων ὑπὸ σοῦ τἄμπαλι παρφέρομαι.

Macedonius i 
 
 
 Συρρέντου τρηχεῖα μυρίπνοε, χαῖρε, κονίη, 
 καὶ Πολλεντίνων γαῖα μελιχροτάτη, 
 ἀστὴ θʼ ἡ τριπόθητος, ἀφʼ ἧς βρομιώδεα πηλὸν 
 φύρησαν Βάκχῳ τριζυγέες Χάριτες, 
 
 πλούτου καὶ πενίης κοινὸν κτέαρ· οἷς μὲν ἀνάγκης 
 σκεῦος, τοῖς δὲ τρυφῆς χρῆσι περισσοτέρη.

Marcus Argentarius 
 
 
 πέντε θανὼν κείσῃ κατέχων πόδας, οὐδὲ τὰ τερπνὰ 
 ζωῆς, οὐδʼ αὐγὰς ὄψεαι ἠελίου· 
 ὥστε λαβὼν Βάκχου ζωρὸν δέπας ἕλκε γεγηθώς, 
 Κίγκιε, καλλίστην ἀγκὰς ἔχων ἄλοχον. 
 εἰ δέ σοι ἀθανάτου σοφίης νόος, ἴσθι Κλεάνθης 
 καὶ Ζήνων ἀίδην τὸν βαθὺν ὡς ἔμολον.

Automedon 
 
 
 πέμπε, κάλει· πάντʼ ἐστὶν ἕτοιμά σοι. ἢν δέ τις ἔλθῃ, 
 τί πρήξεις; σαυτῷ δὸς λόγον, Αὐτόμεδον. 
 αὕτη γὰρ λαχάνου σισαρωτέρη, ἡ πρὶν ἀκαμπὴς 
 ζῶσα, νεκρὰ μηρῶν πᾶσα δέδυκεν ἔσω. 
 πόλλʼ ἐπὶ σοὶ γελάσουσιν, ἀνάρμενος ἂν παραβάλλῃ 
 πλώειν, τὴν κώπην μηκέτʼ ἔχων ἐρέτης.

Philodemus 
 
 
 ὁ πρὶν ἐγὼ καὶ πέντε καὶ ἐννέα, νῦν, Ἀφροδίτη, 
 ἓν μόλις ἐκ πρώτης νυκτὸς ἐς ἠέλιον 
 οἴμοι καὶ . . τοῦτο κατὰ βραχὺ ʽ πολλάκι δʼ ἤδη 
 ἡμιθανὲσʼ θνῄσκει· τοῦτο τὸ τερμέριον. 
 ὦ γῆρας, γῆρας, τί ποθʼ ὕστερον, ἢν ἀφίκηαι, 
 ποιήσεις, ὅτε νῦν ὧδε μαραίνομεθα;

Antipater 
 
 
 οὔ μοι Πληιάδων φοβερὴ δύσις, οὐδὲ θαλάσσης 
 ὠρῦον στυφελῷ κῦμα περὶ σκοπέλῳ, 
 οὐδʼ ὅταν ἀστράπτῃ μέγας οὐρανός, ὡς κακὸν ἄνδρα 
 ταρβέω, καὶ μύθων μνήμονας ὑδροπότας.

Honestus 
 
 
 Μούσης νουθεσίην φιλοπαίγμονος εὕρετο Βάκχος, 
 ὦ Σικυών, ἐν σοὶ κῶμον ἄγων Χαρίτων 
 δὴ γὰρ ἔλεγχον ἔχει γλυκερώτατον, ἔν τε γέλωτι 
 κέντρον· χὠ μεθύων ἀστὸν ἐσωφρόνισεν.

Philippus 
 
 
 λάθριον ἑρπηστὴν σκολιὸν πόδα, κισσέ, χορεύσας, 
 ἄγχεις τὴν Βρομίου βοτρυόπαιδα χάριν 
 δεσμεῖς δʼ οὐχ ἡμᾶς, ὀλέκεις δὲ σέ· τίς γὰρ ἕλοιτʼ ἂν 
 κισσὸν ἐπὶ κροτάφοις, μὴ κεράσας Βρόμιον;

Philodemus 
 
 
 Λευκοΐνους πάλι δὴ καὶ ψάλματα, καὶ πάλι Χίους 
 οἴνους, καὶ πάλι δὴ σμύρναν ἔχειν Συρίην, 
 καὶ πάλι κωμάζειν, καὶ ἔχειν πάλι διψάδα πόρνην 
 οὐκ ἐθέλω· μισῶ ταὺτα τὰ πρὸς μανίην. 
 ἀλλά με ναρκίσσοις ἀναδήσατε, καὶ πλαγιαύλων 
 γεύσατε, καὶ κροκίνοις χρίσατε γυῖα μύροις, 
 καὶ Μυτιληναίῳ τὸν πνεύμονα τέγξατε Βάκχῳ, 
 καὶ συζεύξατέ μοι φωλάδα παρθενικήν.

Philodemus 
 
 
 Κράμβην Ἀρτεμίδωρος, Ἀρίσταρχος δὲ τάριχον, 
 βολβίσκους δʼ ἡμῖν δῶκεν Ἀθηναγόρας, 
 ἡπάτιον Φιλόδημος, Ἀπολλοφάνης δὲ δύο μνᾶς 
 χοιρείου, καὶ τρεῖς ἦσαν ἀπʼ ἐχθὲς ἔτι. 
 ᾠόν, καὶ στεφάνους, καὶ σάμβαλα, καὶ μύρον ἡμῖν 
 λάμβανε, καὶ δεκάτης εὐθὺ θέλω παράγειν.

Philippus 
 
 
 ἡνίκα μὲν καλὸς ἦς, Ἀρχέστρατε, κἀμφὶ παρειαῖς 
 οἰνωπαῖς ψυχὰς ἔφλεγες ἠιθέων, 
 ἡμετέρης φιλίης οὐδεὶς λόγος· ἀλλὰ μετʼ ἄλλων 
 παίζων, τὴν ἀκμὴν ὡς ῥόδον ἠφάνισας. 
 ὡς δʼ ἐπιπερκάζεις μιαρῇ τριχί, νῦν φίλον ἕλκων, 
 τὴν καλάμην δωρῇ, δοὺς ἑτέροις τὸ θέρος.

Antipater 
 
 
 ἤδη τοι φθινόπωρον, Ἐπίκλεες, ἐκ δὲ Βοώτου 
 ζώνης Ἀρκτούρου λαμπρὸν ὄρωρε σέλας· 
 ἤδη καὶ σταφυλαὶ δρεπάνης ἐπιμιμνήσκονται, 
 καί τις χειμερινὴν ἀμφερέφει καλύβην. 
 σοὶ δʼ οὔτε χλαίνης θερμὴ κροκύς, οὔτε χιτῶνος 
 ἔνδον ἀποσκλήσῃ δʼ ἀστέρα μεμφόμενος.

Polemon i 
 
 
 ἡ πτωχῶν χαρίεσσα πανοπλίη ἀρτολάγυνος 
 αὕτη, καὶ δροσερῶν ἐκ πετάλων στέφανος, 
 
 καὶ τοῦτο φθιμένοιο προάστιον ἱερὸν ὀστεῦν 
 ἐγκεφάλου, ψυχῆς φρούριον ἀκρότατον. 
 
 πῖνε, λέγει τὸ γλύμμα, “ καὶ ἔσθιε καὶ περίκεισο 
 ἄνθεα· τοιοῦτοι γινόμεθʼ ἐξαπίνης. 
 ”

Macedonius i 
 
 
 ἐχθές μοι συνέπινε γυνή, περὶ ἧς λόγος ἔρρει 
 οὐχ ὑγιής. παῖδες, θραύσατε τὰς κύλικας.

Antistius 
 
 
 Εὐμένεος Κλεόδημος ἔτι βραχύς· ἀλλὰ χορεύει 
 σὺν παισὶν βαιῷ μικρὸς ἔτʼ ἐν θιάσῳ· 
 ἠνίδε καὶ στικτοῖο δορὴν ἐζώσατο νεβροῦ, 
 καὶ σείει ξανθῆς κισσὸν ὑπὲρ κεφαλῆς· 
 ὦνα σύ μιν Καδμεῖε τίθει μέγαν, ὡς ἂν ὁ μύστης 
 ὁ βραχὺς ἡβήτας αὖθις ἄγοι θιάσους.

Philodemus 
 
 
 ἑπτὰ τριηκόντεσσιν ἐπέρχονται λυκάβαντες, 
 ἤδη μοι βιότου σχιζόμεναι σελίδες· 
 ἤδη καὶ λευκαί με κατασπείρουσιν ἔθειραι, 
 Ξανθίππη, συνετῆς ἄγγελοι ἡλικίης. 
 ἀλλʼ ἔτι μοι ψαλμός τε λάλος κῶμοί τε μέλονται, 
 καὶ πῦρ ἀπλήστῳ τύφετʼ ἐνὶ κραδίῃ. 
 αὐτὴν ἀλλὰ τάχιστα κορωνίδα γράψατε, Μοῦσαι, 
 ταύτην ἡμετέρης, δεσπότιδες, μανίης.

Crinagoras 
 
 
 εἰ καί σοι ἑδραῖος ἀεὶ βίος, οὐδὲ θάλασσαν 
 ἔπλως, χερσαίας τʼ οὐκ ἐπάτησας ὁδούς, 
 
 ἔμπης Κεκροπίης ἐπιβήμεναι, ὄφρʼ ἂν,ἐκείνας 
 Δήμητρος μεγάλας νύκτας ἴδῃς ἱερῶν, 
 τῶν ἄπο κἠν ζωοῖσιν ἀκηδέα, κεὖτʼ ἂν ἵκηαι 
 ἐς πλεόνων, ἕξεις θυμὸν ἐλαφρότερον.

Diodorus zonas 
 
 
 δός μοι τοὐκ γαίης πεπονημένον ἁδὺ κύπελλον, 
 ἇς γενόμην, καὶ ὑφʼ ᾇ κείσομʼ ἀποφθίμενος.

Philodemus 
 
 
 αὔριον εἰς λιτήν σε καλιάδα, φίλτατε Πείσων, 
 ἐξ ἐνάτης ἕλκει μουσοφιλὴς ἕταρος, 
 εἰκάδα δειπνίζων ἐνιαύσιον· εἰ δʼ ἀπολείψεις 
 οὔθατα καὶ Βρομίου χιογενῆ πρόποσιν, 
 ἀλλʼ ἑτάρους ὄψει παναληθέας, ἀλλʼ ἐπακούσῃ 
 Φαιήκων γαίης πουλὺ μελιχρότερα· 
 ἢν δέ ποτε στρέψῃς καὶ ἐς ἡμέας ὄμματα, Πείσων, 
 ἄξομεν ἐκ λιτῆς εἰκάδα πιοτέρην.

Honestus 
 
 
 Αὐτοθελὴς ἥδιστος ἀεὶ πότος· ὃς δὲ κʼ ἀνάγκῃ, 
 ὑβριστὴς οἴνῳ τʼ ἐστὶ καὶ οἰνοπότῃ. 
 τὸν μὲν γὰρ γαίῃ προχέει κρύφα· τὸν δʼ ὑπὸ γαίῃ 
 πολλάκι πρὸς Λήθης ἤγαγε πικρὸν ὕδωρ. 
 πουλυμεθεῖς χαίροιτε· τὸ δʼ ὁππόσον ἡδὺ ποθῆναι, 
 μέτρον ἐμοὶ πάσης ἄρκιον εὐφροσύνης.

Automedon 
 
 
 ἄνθρωποι δείλης, ὅτε πίνομεν ἢν δὲ γένηται 
 ὄρθρος, ἐπʼ ἀλλήλους θῆρες ἐγειρόμεθα.

Anacreon 
 
 
 οὔ μοι μέλει τὰ Γύγεω, 
 τοῦ Σαρδίων ἄνακτος, 
 οὔθʼ αἱρέει με χρυσός, 
 οὐκ αἰνέω τυράννους· 
 ἐμοὶ μέλει μύροισι 
 καταβρέχειν ὑπήνην 
 ἐμοὶ μέλει ῥόδοισι 
 καταστέφειν κάρηνα. 
 τὸ σήμερον μέλει μοι 
 τὸ δʼ αὔριον τίς οἶδεν;

Anacreon 
 
 
 τὸν ἄργυρον τορεύσας 
 Ἥφαιστέ μοι ποίησον 
 πανοπλίαν μὲν οὐχί, 
 ποτήριον δὲ κοῖλον 
 ὅσον δύνῃ βάθυνον. 
 ποίει δέ μοι κατʼ αὐτοῦ 
 μηδʼ ἄστρα, μηδʼ ἁμάξας, 
 μὴ στυγνὸν Ὠρίωνα, 
 ἀλλʼ ἀμπέλους χλοώσας, 
 καὶ βότρυας γελῶντας, 
 σὺν τῷ καλῷ Λυαίῳ.

Euenus 
 
 
 Βάκχου μέτρον ἄριστον, ὃ μὴ πολύ, μηδʼ ἐλάχιστον· 
 ἔστι γάρ ἢ λύπης αἴτιος ἢ μανίης. 
 χαίρει κιρνάμενος δὲ τρισὶν Νύμφαισι τέταρτος· 
 τῆμος καὶ θαλάμοις ἐστὶν ἑτοιμότατος· 
 εἰ δὲ πολὺς πνεύσειεν, ἀπέστραπται μὲν Ἔρωτας, 
 βαπτίζει δʼ ὕπνῳ γείτονι τοῦ θανάτου.

Automedon 
 
 
 εὐδαίμων, πρῶτον μὲν ὁ μηδενὶ μηδὲν ὀφείλων· 
 εἶτα δʼ ὁ μὴ γήμας τὸ τρίτον, ὅστις ἄπαις. 
 ἢν δὲ μανεὶς γήμῃ τις, ἔχει χάριν, ἢν κατορύξῃ 
 εὐθὺς τὴν γαμετήν, προῖκα λαβὼν μεγάλην. 
 ταῦτʼ εἰδὼς σοφὸς ἴσθι μάτην δʼ Ἐπίκουρον ἔασον 
 ποῦ τὸ κενὸν ζητεῖν, καὶ τίνες αἱ μονάδες.

Anonymi Epigrammatici 
 
 
 τῆς ὥρας ἀπόλαυε· παρακμάζει ταχὺ πάντα· 
 ἓν θέρος ἐξ ἐρίφου τρηχὺν ἔθηκε τράγον.

Anonymi Epigrammatici 
 
 
 Παιδείῳ, Θρασύβουλε, σαγηνευθεὶς ὑπʼ ἔρωτι 
 ἀσθμαίνεις, δελφὶς ὥς τις ἐπʼ αἰγιαλοῦ 
 κύματος ἱμείρων δρέπανον δέ σοι οὐδὲ τὸ Περσέως 
 ἀρκεῖ ἀποτμῆξαι δίκτυον ᾧ δέδεσαι.

Anonymi Epigrammatici 
 
 
 τὸ ῥόδον ἀκμάζει βαιὸν χρόνον ἢν δὲ παρέλθῃ, 
 ζητῶν εὑρήσεις οὐ ῥόδον, ἀλλὰ βάτον.

Palladas 
 
 
 γηραλέον με γυναῖκες ἀποσκώπτουσι, λέγουσαι 
 εἰς τὸ κάτοπτρον ὁρᾶν λεσίψανον ἡλικίης. 
 ἀλλʼ ἐγὼ εἰ λευκὰς φορέω τρίχας, εἴτε μελαίνας, 
 οὐκ ἀλέγω, βιότου πρὸς τέλος ἐρχόμενος. 
 εὐόδμοις δὲ μύροισι καὶ εὐπετάλοις στεφάνοισι 
 καὶ Βρομίῳ παύω φροντίδας ἀργαλέας.

Palladas 
 
 
 δὸς πιέειν, ἵνα Βάκχος ἀποσκεδάσειε μερίμνας, 
 ἂψ ἀναθερμαίνων ψυχομένην κραδίην.

Anonymi Epigrammatici 
 
 
 πῖνε καὶ εὐφραίνου· τί γάρ αὔριον, ἢ τί τὸ μέλλον, 
 οὐδεὶς γινώσκει. μὴ τρέχε, μὴ κοπία, 
 ὡς δύνασαι, χάρισαι, μετάδος, φάγε, θνητὰ λογίζου· 
 τὸ ζῆν τοῦ μὴ ζῆν οὐδὲν ὅλως ἀπέχει. 
 πᾶς ὁ βίος τοιόσδε, ῥοπὴ μόνον ἂν προλάβῃς, σοῦ, 
 ἂν δὲ θάνῃς, ἑτέρου πάντα, σὺ δʼ οὐδὲν ἔχεις.

Agathias Scholasticus 
 
 
 γαστέρα μὲν σεσάλακτο γέρων εὐώδεϊ Βάκχῳ 
 Οἰνοπίων, ἔμπης δʼ οὐκ ἀπέθηκε δέπας· 
 
 ἀλλʼ ἔτι διψώων ἰδίῃ κατεμέμφετο χειρί, 
 ὡς ἀπὸ κρητῆρος μηδὲν ἀφυσσαμένῃ. 
 οἱ δὲ νέοι ῥέγχουσι, καὶ οὐ σθένος οὐδʼ ἀπʼ ἀριθμοῦ 
 τὰς κύλικας γνῶναι τὰς ἔτι πινομένας. 
 πῖνε, γέρον, καὶ ζῆθι· μάτην δʼ ἄρα θεῖος Ὅμηρος 
 τείρεσθαι πολιὴν ἐκ νεότητος ἔφη.

Macedonius II 
 
 
 ἤθελον οὐ χρυσόν τε καὶ ἄστεα μυρία γαίης, 
 οὐδʼ ὅσα τὰς Θήβας εἶπεν Ὅμηρος ἔχειν 
 ἀλλʼ ἵνα μοι τροχόεσσα κύλιξ βλύσσειε Λυαίῳ, 
 χείλεος ἀενάῳ νάματι λουομένου, 
 καὶ γεραρῶν συνέπινε λάλος χορός, οἱ δὲ περισσοὶ 
 ἀνέρες ἐργατίναι κάμνον ἐφʼ ἡμερίσιν. 
 οὗτος ἐμοὶ πολὺς ὄλβος, ἀεὶ φίλος· οὐδʼ ἀλεγίζω 
 τῶν χρυσέων ὑπάτων, τὴν φιάλην κατέχων.

Macedonius II 
 
 
 Χανδοπόται, βασιλῆος ἀεθλητῆρες Ἰάκχου, 
 ἔργα κυπελλομάχου στήσομεν εἰλαπίνης, 
 Ἰκαρίου σπένδοντες ἀφειδέα δῶρα Λυαίου· 
 ἄλλοισιν μελέτω Τριπτολέμοιο γέρα, 
 ᾗχι βόες, καὶ ἄροτρα, καὶ ἱστοβοεύς, καὶ ἐχέτλη, 
 καὶ στάχυς, ἁρπαμένης ἴχνια Φερσεφόνης. 
 εἴ ποτε δὲ στομάτεσσι βαλεῖν τινα βρῶσιν ἀνάγκη, 
 ἀσταφὶς οἰνοπόταις ἄρκιος ἡ Βρομίου.

Paulus Silentiarius 
 
 
 σπείσομεν οἰνοποτῆρες ἐγερσιγέλωτι Λυαίῳ· 
 ὤσομεν ἀνδροφόνον φροντίδα ταῖς φιάλαις, 
 
 σιτοδόκῳ δʼ ἄγραυλος ἀνὴρ βαρύμοχθος ἰάλλοι 
 γαστρὶ μελαμπέπλου μητέρα Φερσεφόνης· 
 ταυροφόνων δʼ ἀμέγαρτα καὶ αἱμαλέα κρέα δόρπων 
 θηρσὶ καὶ οἰωνοῖς λείψομεν ὠμοβόροις· 
 ὀστέα δʼ αὖ νεπόδων ταμεσίχροα χείλεσι φωτῶν 
 εἰξάτω οἷς Ἀίδης φίλτερος ἠελίου· 
 ἡμῖν δʼ ὀλβιόδωρον ἀεὶ μέθυ καὶ βόσις ἔστω 
 καὶ ποτὸν ἀμβροσίην δʼ ἄλλος ἔχειν ἐθέλοι.

Macedonius II 
 
 
 χθιζὸν ἐμοὶ νοσέοντι παρίστατο δήιος ἀνὴρ 
 ἰητρός, δεπάων νέκταρ ἀπειπάμενος· 
 εἶπε δʼ ὕδωρ πίνειν ἀνεμώλιος, οὐδʼ ἐδιδάχθη, 
 ὅττι μένος μερόπων οἶνον Ὅμηρος ἔφη.

Palladas 
 
 
 πᾶσι θανεῖν μερόπεσσιν ὀφείλεται, οὐδέ τις ἐστὶν 
 αὔριον εἰ ζήσει θνητὸς ἐπιστάμενος. 
 τοῦτο σαφῶς, ἄνθρωπε, μαθὼν εὔφραινε σεαυτόν, 
 λήθην τοῦ θανάτου τὸν Βρόμιον κατέχων. 
 τέρπεο καὶ Παφίῃ, τὸν ἐφημέριον βίον ἕλκων· 
 τἆλλα δὲ πάντα Τύχῃ πράγματα δὸς διέπειν.

Macedonius II 
 
 
 ἀνέρες, οἷσι μέμηλεν ἀπήμονος ὄργια Βάκχου, 
 ἐλπίσιν ἡμερίδων ῥίψατε τὴν πενίην. 
 αὐτὰρ ἐμοὶ κρητὴρ μὲν ἔοι δέπας, ἄγχι δὲ ληνὸς 
 ἀντὶ πίθου, λιπαρῆς ἔνδιον εὐφροσύνης. 
 
 αὐτίκα δʼ ἡμετέροιο πιὼν κρητῆρα Λυαίου 
 παισὶ Καναστραίοις μάρναμαι, ἢν ἐθέλῃς. 
 οὐ τρομέω δὲ θάλασσαν ἀμείλιχον, οὐδὲ κεραυνούς, 
 πιστὸν ἀταρβήτου θάρσος ἔχων Βρομίου.

Agathias Scholasticus 
 
 
 ἡμεῖς μὲν πατέοντες ἀπείρονα καρπὸν Ἰάκχου 
 ἄμμιγα βακχευτὴν ῥυθμὸν ἀνεπλέκομεν. 
 ἤδη δʼ ἄσπετον οἶδμα κατέρρεεν· οἷα δὲ λέμβοι 
 κισσύβια γλυκερῶν νήχεθʼ ὑπὲρ ῥοθίων, 
 οἷσιν ἀρυσσάμενοι σχέδιον ποτὸν ἤνομεν ἤδη, 
 θερμῶν Νηιάδων οὐ μάλα δευόμενοι. 
 ἡ δὲ καλὴ ποτὶ ληνὸν ὑπερκύπτουσα Ῥοδάνθη 
 μαρμαρυγῇς κάλλους νᾶμα κατηγλάισεν. 
 πάντων δʼ ἐκδεδόνηντο θοαὶ φρένες, οὐδέ τις ἡμέων 
 ἦεν, ὃς οὐ Βάκχῳ δάμνατο καὶ Παφίῃ. 
 τλήμονες, ἀλλʼ ὁ μὲν εἷρπε παραὶ ποσὶν ἄφθονος ἡμῖν 
 τῆς δʼ ἄρʼ ὑπʼ ἐλπωρῇ μοῦνον ἐπαιζόμεθα.

Parmenion 
 
 
 λιμοῦ καὶ γραίης χαλεπὴ κρίσις. ἀργαλέον μὲν 
 πεινῆν, ἡ κοίτη δʼ ἔστʼ ὀδυνηροτέρα. 
 πεινῶν εὔχετο γραῦν κοιμώμενος εὔχετο λιμὸν 
 Φίλλις· ἴδʼ ἀκλήρου παιδὸς ἀνωμαλίην.

Antiphilus 
 
 
 κἢν τείνῃς ῥακόεντα πολυτμήτοιο παρειῆς 
 χρῶτα, καὶ ἀβλεφάρους ὦπας ἐπανθρακίσῃς, 
 καὶ λευκὴν βάψῃς μέλανι τρίχα, καὶ πυρίφλεκτα 
 βοστρύχια κροτάφοις οὖλα περικρεμάσῃς, 
 οὐδὲν ταῦτα, γελοῖα, καὶ ἢν ἔτι πλείονα ῥέξῃς,

Myrinus 
 
 
 υ τετρηκόσιʼ ἐστὶν ἔχεις δὲ σὺ τοὺς ἐνιαυτοὺς 
 δὶς τόσσους, τρυφερὴ Λαῒ κορωνεκάβη, 
 Σισύφου ὦ μάμμη, καὶ Δευκαλίωνος ἀδελφή. 
 βάπτε δὲ τὰς λευκάς, καὶ λέγε πᾶσι τατᾶ.

Lucillius 
 
 
 τὰς τρίχας, ὦ Νίκυλλα, τινὲς βάπτειν σε λέγουσιν, 
 ἃς σὺ μελαινοτάτας ἐξ ἀγορᾶς ἐπρίω.

Lucillius 
 
 
 τὰς πολιὰς βάψασα Θεμιστονόη τρικόρωνος 
 γίνεται ἐξαπίνης οὐ νέα, ἀλλὰ Ῥέα.

Julius leonidas 
 
 
 Γρῆϋν ἔγημε Φιλῖνος, ὅτʼ ἦν νέος· ἡνίκα πρέσβυς, 
 δωδεκέτιν Παφίῃ δʼ ὥριος οὐδέποτε. 
 τοιγὰρ ἄπαις διέμεινέ ποτε σπείρων ἐς ἄκαρπα· 
 νῦν δʼ ἑτέροις γήμας, ἀμφοτέρων στέρεται.

Nicarchus II 
 
 
 ἤκμασε Νικονόη· κἀγὼ λέγω· ἤκμασε δʼ αὐτή 
 ἡνίκα Δευκαλίων ἄπλετον εἶδεν ὕδωρ. 
 ταῦτα μὲν οὖν ἡμεῖς οὐκ οἴδαμεν, ἀλλʼ ὅτι ταύτην 
 οὐκ ἄνδρα ζητεῖν νῦν ἔδει, ἀλλὰ τάφον.

Lollius bassus 
 
 
 ἡ πολιὴ κροτάφοισι Κυτώταρις, ἡ πολύμυθος 
 γραῖα, διʼ ἣν Νέστωρ οὐκέτι πρεσβύτατος, 
 ἡ φάος ἀθρήσασ’ ἐλάφου πλέον, ἡ χερὶ λαιῇ 
 γῆρας ἀριθμεῖσθαι δεύτερον ἀρξαμένη, 
 ζώει καὶ λεύσσουσα καὶ ἀρτίπος, οἷά τε νύμφη, 
 ὥστε με διστάζειν, μή τι πέπονθʼ Ἀίδης,

Nicarchus II 
 
 
 γραῖα καλὴ ʽτί γάρ;ʼ οἶσθας ὅτʼ ἦν νέα· ἀλλὰ τότʼ ᾔτει, 
 νῦν δʼ ἐθέλει δοῦναι μισθὸν ἐλαυνομένη. 
 εὑρήσεις τεχνῖτιν ὅταν δὲ πίῃ, τότε μᾶλλον 
 εἰς ὃ θέλεις αὐτὴν εὐεπίτακτον ἔχεις. 
 πίνει γὰρ καὶ τρεῖς καὶ τέσσαρας, ἢν ἐθελήσῃς, 
 ξέστας, κἀκ τούτου γίνετʼ ἄνω τὰ κάτω· 
 κολλᾶται, κνίζει, παθικεύεται· ἤν τι διδῷ τις, 
 λαμβάνει· ἢν μὴ δῷ, μισθὸν ἔχει τὸ πάθος.

Nicarchus II 
 
 
 τὴν δύσκωφον γραῖαν, Ὀνήσιμε, πρὸς Διός, ἔξω 
 ἔκβαλε· πολλὰ λίην πράγματά μοι παρέχει. 
 ἢν αὐτῇ τυροὺς ἁπαλοὺς εἴπωμεν ἐνέγκαι, 
 οὐ τυρούς, πυροὺς δʼ ἔρχετʼ ἔχουσα νέους. 
 πρῴην τὴν κεφαλὴν ἐπόνουν, καὶ πήγανον αὐτὴν 
 ᾔτουν ἡ δʼ ἔφερεν τήγανον ὀστράκινον. 
 ἂν † ὀπὸν αἰτήσω, δοκὸν εἰσφέρει· ἄν, λάχανόν μοι. 
 
 εἴπω δὸς πεινῶν, εὐθὺ φέρει λάσανον. 
 ὄξος ἐὰν αἰτῶ, τόξον φέρει· ἂν δέ γε τόξον, 
 ὄξος· ὅλως δʼ ὃ λέγω οὔποτʼ ἐπαισθάνεται. 
 αἰσχρὸν τῆς γραός με χάριν κήρυκα γενέσθαι, 
 καὶ μελετᾶν ἔξω, νυκτὸς ἐγειρόμενον.

Lucillius 
 
 
 οὗτος ὁ νῦν τοιοῦτος Ὀλυμπικὸς εἶχε, Σεβαστέ, 
 ῥῖνα, γένειον, ὀφρῦν, ὠτάρια, βλέφαρα· 
 εἶτʼ ἀπογραψάμενος πύκτης ἀπολώλεκε πάντα, 
 ὥστʼ ἐκ τῶν πατρικῶν μηδὲ λαβεῖν τὸ μέρος· 
 εἰκόνιον γὰρ ἀδελφὸς ἔχων προενήνοχεν αὐτοῦ, 
 καὶ κέκριτʼ ἀλλότριος, μηδὲν ὅμοιον ἔχων.

Lucillius 
 
 
 ῥύγχος ἔχων τοιοῦτον, Ὀλυμπικέ, μήτʼ ἐπὶ κρήνην 
 ἔλθῃς, μήτʼ ἐνόρα πρός τι διαυγὲς ὕδωρ. 
 καὶ σὺ γάρ, ὡς Νάρκισσος, ἰδὼν τὸ πρόσωπον ἐναργές, 
 τεθνήξῃ, μισῶν σαυτὸν ἕως θανάτου,

Lucillius 
 
 
 Εἰκοσέτους σωθέντος Ὀδυσσέος εἰς τὰ πατρῷα 
 ἔγνω τὴν μορφὴν Ἄργος ἰδὼν ὁ κύων· 
 ἀλλὰ σὺ πυκτεύσας, Στρατοφῶν, ἐπὶ τέσσαρας ὥρας, 
 οὐ κυσὶν ἄγνωστος, τῇ δὲ πόλει γέγονας. 
 ἢν ἐθέλῃς τὸ πρόσωπον ἰδεῖν ἐς ἔσοπτρον ἑαυτοῦ, 
 
 οὐκ εἰμὶ Στρατοφῶν , αὐτὸς ἐρεῖς ὀμόσας.

Lucillius 
 
 
 κόσκινον ἡ κεφαλή σου, Ἀπολλόφανες, γεγένηται, 
 ἢ τῶν σητοκόπων βιβλαρίων τὰ κάτω· 
 ὄντως μυρμήκων τρυπήματα λοξὰ καὶ ὀρθά, 
 γράμματα τῶν λυρικῶν Λύδια καὶ Φρύγια. 
 πλὴν ἀφόβως πύκτευε· καὶ ἢν τρωθῇς γὰρ ἄνωθεν, 
 ταῦθʼ ὅσ’ ἔχεις, ἕξεις· πλείονα δʼ οὐ δύνασαι.

Lucillius 
 
 
 πύκτης ὢν κατέλυσε Κλεόμβροτος· εἶτα γαμήσας 
 ἔνδον ἔχει πληγῶν Ἴσθμια καὶ Νέμεα, 
 γραῦν μαχίμην, τύπτουσαν Ὀλύμπια, καὶ τὰ παρʼ αὐτῷ 
 μᾶλλον ἰδεῖν φρίσσων ἤ ποτε τὸ στάδιον. 
 ἂν γὰρ ἀναπνεύσῃ, δέρεται τὰς παντὸς ἀγῶνος 
 πληγάς, ὡς ἀποδῷ· κἂν ἀποδῷ, δέρεται.

Lucillius 
 
 
 οἱ συναγωνισταὶ τὸν πυγμάχον ἐνθάδʼ ἔθηκαν 
 Ἆπιν οὐδένα γὰρ πώποτʼ ἐτραυμάτισεν.

Lucillius 
 
 
 πᾶσαν ὅσαν Ἕλληνες ἀγωνοθετοῦσιν ἅμιλλαν 
 πυγμῆς, Ἀνδρόλεως πᾶσαν ἀγωνισάμαν 
 ἔσχον δʼ ἐν Πίσῃ μὲν ἓν ὠτίον, ἐν δὲ Πλαταιαῖς 
 ἓν βλέφαρον· Πυθοῖ δʼ ἄπνοος ἐκφέρομαι· 
 Δαμοτέλης δʼ ὁ πατὴρ καρύσσετο σὺν πολιήταις 
 ἆραί με σταδίων ἢ νεκρὸν ἢ κολοβόν.

Nicarchus II 
 
 
 εἰς δρομέας 
 πέντε μετʼ ἄλλων Χάρμος ἐν Ἀρκαδίᾳ δολιχεύων, 
 θαῦμα μέν, ἀλλʼ ὄντως ἕβδομος ἐξέπεσεν. 
 
 ἓξ ὄντων , τάχʼ ἐρεῖς, πῶς ἕβδομος ; εἷς φίλος αὐτοῦ, 
 
 θάρσει, Χάρμε, λέγων, ἦλθεν ἐν ἱματίῳ. 
 ἕβδομος οὖν οὕτω παραγίνεται· εἰ δʼ ἔτι πέντε 
 εἶχε φίλους, ἦλθʼ ἄν, Ζωίλε, δωδέκατος.

Lucillius 
 
 
 τὸν σταδιῆ πρῴην Ἐρασίστρατον ἡ μεγάλη γῆ, 
 πάντων σειομένων, οὐκ ἐσάλευσε μόνον.

Lucillius 
 
 
 οὔτε τάχιον ἐμοῦ τις ἐν ἀντιπάλοισιν ἔπιπτεν, 
 οὔτε βράδιον ὅλως ἔδραμε τὸ στάδιον 
 δίσκῳ μὲν γὰρ ὅλως οὐδʼ ἤγγισα, τοὺς δὲ πόδας μου 
 ἐξᾶραι πηδῶν ἴσχυον οὐδέποτε· 
 κυλλὸς δʼ ἠκόντιζεν ἀμείνονα· πέντε δʼ ἀπʼ ἄθλων 
 πρῶτος ἐκηρύχθην πεντετριαζόμενος,

Lucillius 
 
 
 νύκτα μέσην ἐποίησε τρέχων ποτὲ Μάρκος ὁπλίτης, 
 ὥστʼ ἀποκλεισθῆναι πάντοθε τὸ στάδιον. 
 οἱ γὰρ δημόσιοι κεῖσθαί τινα πάντες ἔδοξαν 
 ὁπλίτην τιμῆς εἵνεκα τῶν λιθίνων. 
 καὶ τί γάρ; εἰς ὥρας ἠνοίγετο· καὶ τότε Μάρκος 
 ἦλθε, προσελλείπων τῷ σταδίῳ στάδιον.

Anonymi Epigrammatici 
 
 
 τὸ στάδιον Περικλῆς εἴτʼ ἔδραμεν, εἴτʼ ἐκάθητο, 
 οὐδεὶς οἶδεν ὅλως· δαιμόνιος βραδυτής. 
 ὁ ψόφος ἦν ὕσπληγος ἐν οὔασι, καὶ στεφανοῦτο 
 ἄλλος, καὶ Περικλῆς δάκτυλον οὐ προέβη.

Lucillius 
 
 
 Τιμόμαχον τὸν μακρὸν ὁ πεντόργυιος ἐχώρει 
 οἶκος, ὑπὲρ γαίης πάντοτε κεκλιμένον 
 στῆναι δʼ εἲ ποτʼ ἔχρῃζεν, ἔδει τοὺς παῖδας ἀπʼ ὄρθρου 
 τὴν ὀροφὴν τρῆσαι πέντʼ ἐπὶ πέντε πόδας.

Lucillius 
 
 
 τὴν μικρὴν παίζουσαν Ἐρώτιον ἥρπασε κώνωψ· 
 ἡ δέ· τί, φησί, πάθω; Ζεῦ πάτερ, ἦ μʼ ἐθέλεις

Lucillius 
 
 
 ὁ βραχὺς Ἑρμογένης, ὅταν ἐκβάλῃ εἰς τὸ χαμαί τι, 
 ἕλκει πρὸς τὰ κάτω τοῦτο δορυδρεπάνῳ.

Lucillius 
 
 
 τῷ πατρὶ θυμωθείς, Διονύσιε, Μάρκος ὁ μικρός, 
 πυρῆνα στήσας, αὑτὸν ἀπηγχόνισεν.

Lucillius 
 
 
 ἐν καλάμῳ πήξας ἀθέρα Στρατόνικος ὁ λεπτός, 
 καὶ τριχὸς ἐκδήσας, αὑτὸν ἀπηγχόνισεν 
 καὶ τί γάρ; οὐχὶ κάτω βρῖσεν βαρύς· ἀλλʼ ὑπὲρ αὐτῶν, 
 νηνεμίας οὔσης, νεκρὸς ἄνω πέταται.

Lucillius 
 
 
 Γάιος ἐκπνεύσας τὸ πανύστατον ἐχθὲς ὁ λεπτὸς 
 εἰς τὴν ἐκκομιδὴν οὐδὲν ἀφῆκεν ὅλως· 
 καὶ πέρας εἰς ἀίδην καταβὰς οἷόσπερ ὅτʼ ἔζη, 
 τῶν ὑπὸ γῆν σκελετῶν λεπτότατος πέταται. 
 τὴν δὲ κενὴν κλίνην οἱ φράτορες ἦραν ἐπʼ ὤμων, 
 ἐγγράψαντες ἄνω· Γάιος ἐκφέρεται.

Lucillius 
 
 
 τῶν Ἐπικουρείων ἀτόμων ποτὲ Μάρκος ὁ λεπτός, 
 τῇ κεφαλῇ τρήσας, εἰς τὸ μέσον διέβη.

Lucillius 
 
 
 Σαλπίζων ἔπνευσεν ὅσον βραχὺ Μάρκος ὁ λεπτός, 
 καὶ κατὰ τῆς κεφαλῆς ὀρθὸς ἀπῆλθε κάτω.

Lucillius 
 
 
 τὸν μικρὸν Μάκρωνα θέρους κοιμώμενον εὑρὼν 
 εἰς τρώγλην μικρὸς τοῦ ποδὸς εἵλκυσε μῦς. 
 ὃς δʼ ἐν τῇ τρώγλῃ ψιλὸς τὸν μῦν ἀποπνίξας, 
 
 Ζεῦ πάτερ, εἶπεν, ἔχεις δεύτερον Ἡρακλέα.

Nicarchus II 
 
 
 Ἀρκάδας οὐχ οὕτω Στυμφαλίδες, ὡς ἐμὲ κίχλαι 
 αἱ νέκυες ξηροῖς ἤκαχον ὀσταρίοις, 
 ἅρπυιαι, δραχμῆς ξηρὴ δεκάς. ὦ ἐλεειναὶ 
 λειμώνων ἐτύμως, ἔρρετε, νυκτερίδες.

Ammianus 
 
 
 τῷ Στρατονικείῳ πόλιν ἄλλην οἰκοδομεῖτε, 
 ἢ τούτοις ἄλλην οἰκοδομεῖτε πόλιν.

Ammianus 
 
 
 ἔστω μητρόπολις πρῶτον πόλις, εἶτα λεγέσθω 
 μητρόπολις· μὴ νῦν, ἡνίκα μηδὲ πόλις.

Lucillius 
 
 
 τὸν λεπτὸν φυσῶντα τὸ πῦρ Πρόκλον ἦρεν ὁ καπνός, 
 καὶ διὰ τῶν θυρίδων ἔνθεν ἀπῆλθεν ἔχων. 
 ἀλλὰ μόλις νεφέλῃ προσενήξατο, καὶ διʼ ἐκείνης 
 προσκατέβη τρωθεὶς μυρία ταῖς ἀτόμοις.

Lucillius 
 
 
 οὕτω κουφότατος πέλε Γάιος, ὥστʼ ἐκολύμβα 
 τοῦ ποδὸς ἐκκρεμάσας ἢ λίθον ἢ μόλιβον.

Lucillius 
 
 
 ῥιπίζων ἐν ὕπνοις Δημήτριος Ἀρτεμιδώραν 
 τὴν λεπτήν, ἐκ τοῦ δώματος ἐξέβαλεν.

Nicarchus II 
 
 
 
 ἐξαίρων ποτʼ ἄκανθαν ὁ λεπτακινὸς Διόδωρος 
 αὐτὸς ἐτρύπησεν τῷ ποδὶ τὴν βελόνην.

Lucillius 
 
 
 ἐξ ἀτόμων Ἐπίκουρος ὅλον τὸν κόσμον ἔγραψεν 
 εἶναι, τοῦτο δοκῶν, Ἄλκιμε, λεπτότατον. 
 εἰ δὲ τότʼ ἦν Διόφαντος, ἔγραψεν ἂν ἐκ Διοφάντου, 
 τοῦ καὶ τῶν ἀτόμων πουλύ τι λεπτοτέρου, 
 ἢ τὰ μὲν ἄλλʼ ἔγραψε συνεστάναι ἐξ ἀτόμων ἄν, 
 ἐκ τούτου δʼ αὐτάς, Ἄλκιμε, τὰς ἀτόμους.

Lucillius 
 
 
 ἱππεύων μύρμηκι Μενέστρατος, ὡς ἐλέφαντι, 
 δύσμορος ἐξαπίνης ὕπτιος ἐξετάθη, 
 λακτισθεὶς δʼ ὡς εἶχε τὸ καίριον, ὦ φθόνε, φησίν, 
 
 οὕτως ἱππεύων ὤλετο καὶ Φαέθων.

Lucillius 
 
 
 τὸν μέγαν ἐζήτουν Εὐμήκιον ὃς δʼ ἐκάθευδεν 
 μικρῷ ὑπʼ ὀξυβάφῳ τὰς χέρας ἐκτανύσας.

Lucillius 
 
 
 ἀρθεὶς ἐξ αὔρης λεπτῆς ἐποτᾶτο διʼ αἴθρης 
 Χαιρήμων, ἀχύρου πολλὸν ἐλαφρότερος· 
 
 καὶ τάχʼ ἂν ἐρροίζητο διʼ αἰθέρος, εἰ μὴ ἀράχνῃ 
 τοὺς πόδας ἐμπλεχθεὶς ὕπτιος ἐκρέματο. 
 αὐτοῦ δὴ νύκτας τε καὶ ἤματα πέντε κρεμασθεὶς 
 ἑκταῖος κατέβη νήματι τῆς ἀράχνης.

Lucillius 
 
 
 αἰγείρου φύλλῳ πεφορημένῳ ἐξ ἀνέμοιο 
 πληγεὶς Χαιρήμων ὕπτιος ἐξετάθη. 
 κεῖται δʼ ἢ Τιτυῷ ἐναλίγκιος, ἢ πάλι κάμπῃ, 
 ἁπλώσας κατὰ γῆς σῶμα τὸ καννάβινον.

Anonymi Epigrammatici 
 
 
 Κόνων δίπηχυς, ἡ γυνὴ δὲ τεσσάρων 
 ἐν τῇ κλίνῃ δὲ τῶν ποδῶν ἰσουμένων, 
 σκόπει Κόνωνος ποῦ τὸ χεῖλος ἔρχεται,

Anonymi Epigrammatici 
 
 
 οὐδʼ ἐπικύψαι ἔχει Δημήτριος οὐδὲν ὁ μικρός· 
 ἀλλʼ † ἔρριπται χαμαὶ πάντοτʼ ἐπαιρόμενος. .

Nicarchus II 
 
 
 τρεῖς λεπτοὶ πρῴην περὶ λεπτοσύνης ἐμάχοντο, 
 τίς προκριθεὶς εἴη λεπτεπιλεπτότερος. 
 ὧν ὁ μὲν εἷς,Ἕρμων, μεγάλην ἐνεδείξατο τέχνην, 
 καὶ διέδυ ῥαφίδος τρῆμα, λίνον κατέχων 
 Δημᾶς δʼ ἐκ τρώγλης βαίνων ἐς ἀράχνιον ἔστη, 
 ἡ δʼ ἀράχνη νήθουσ’ αὐτὸν ἀπεκρέμασεν. 
 Σωσίπατρος δʼ ἐβόησεν “ ἐμὲ στεφανώσατʼ ἐγὼ 
 εἰ βλέπομʼ, ἥττημαι· πνεῦμα γάρ εἰμι μόνον.”

Lucillius 
 
 
 Βουλόμενόσποθʼ ὁ λεπτὸς ἀπάγξασθαι Διόφαντος, 
 νῆμα λαβὼν ἀράχνης αὑτὸν ἀπηγχόνισεν.

Lucillius 
 
 
 εἰς ἰατρούς 
 πρίν σ’ ἐναλείψασθαι, Δημόστρατε, χαῖρʼ, ἱερὸν φῶς, 
 
 εἰπὲ τάλας· οὕτως εὔσκοπός ἐστι Δίων. 
 οὐ μόνον ἐξετύφλωσεν Ὀλυμπικόν, ἀλλὰ διʼ αὐτοῦ 
 εἰκόνος ἧς εἶχεν τὰ βλέφαρʼ ἐξέβαλεν.

Lucillius 
 
 
 τοῦ λιθίνου Διὸς ἐχθὲς ὁ κλινικὸς ἥψατο Μάρκος· 
 καὶ λίθος ὢν καὶ Ζεύς, σήμερον ἐκφέρεται.

Lucillius 
 
 
 Ἑρμογένην τὸν ἰατρὸν ὁ ἀστρολόγος Διόφαντος 
 εἶπε μόνους ζωῆς ἐννέα μῆνας ἔχειν. 
 κἀκεῖνος γελάσας, τί μὲν ὁ Κρόνος ἐννέα μηνῶν, 
 
 φησί, λέγει, σὺ νόει· τἀμὰ δὲ σύντομά σοι. 
 
 εἶπε, καὶ ἐκτείνας μόνον ἥψατο· καὶ Διόφαντος 
 ἄλλον ἀπελπίζων, αὐτὸς ἀπεσκάρισεν.

Lucillius 
 
 
 ἤν τινʼ ἔχῃς ἐχθρόν, Διονύσιε, μὴ καταράσῃ 
 τὴν Ἶσιν τούτῳ, μηδὲ τὸν Ἁρποκράτην, 
 μηδʼ εἴ τις τυφλοὺς ποιεῖ θεός, ἀλλὰ Σίμωνα· 
 καὶ γνώσῃ, τί θεός, καὶ τί Σίμων δύναται,

Lucillius 
 
 
 εἰς Ἄϊδος κατέπεμψε πάλαι ποτέ, δέσποτα Καῖσαρ, 
 ὡς λόγος, Εὐρυσθεὺς τὸν μέγαν Ἡρακλέα· 
 νῦν δʼ ἐμὲ Μηνοφάνης ὁ κλινικός· ὥστε λεγέσθω 
 κλινικὸς Εὐρυσθεύς, μηκέτι Μηνοφάνης.

Straton 
 
 
 ἰητρὸς Καπίτων Χρύσην ἐνέχρισεν, ὁρῶντα 
 ὀκτὼ μὲν μακρὸν πύργον ἀπὸ σταδίων, 
 ἄνδρα δʼ ἀπὸ σταδίου, διὰ δώδεκα δʼ ὄρτυγα πηχῶν, 
 φθεῖρα δʼ ἀπὸ σπιθαμῶν καὶ δύο δερκόμενον. 
 νῦν δʼ ἀπὸ μὲν σταδίου πόλιν οὐ βλέπει, ἐκ δὲ διπλέθρου 
 καιόμενον κατιδεῖν τὸν φάρον οὐ δύναται· 
 ἵππον ἀπὸ σπιθαμῆς δὲ μόλις βλέπει, ἀντὶ δὲ τοῦ πρὶν 
 ὄρτυγος οὐδὲ μέγαν στρουθὸν ἰδεῖν δύναται. 
 ἂν δὲ προσεγχρίσας αὐτὸν φθάσῃ, οὐδʼ ἐλέφαντα 
 οὐκέτι μήποτʼ ἴδῃ πλησίον ἑσταότα.

Callicter 
 
 
 Οὔτʼ ἔκλυσεν Φείδων μʼ, οὔθʼ ἥψατο ἀλλὰ πυρέξας 
 ἐμνήσθην αὐτοῦ τοὔνομα, κἀπέθανον.

Callicter 
 
 
 ἰητρὸς τὴν γραῦν εἴτʼ ἔκλυσεν, εἴτʼ ἀπέπνιξεν, 
 οὐδεὶς γινώσκει· δαιμόνιον τὸ τάχος. 
 ὁ ψόφος ἦν κλυστῆρος ἐν οὔασι, καὶ στεφανοῦτο 
 ἡ σορός, οἱ δʼ ἄλλοι τὸν φακὸν ηὐτρέπισαν.

Callicter 
 
 
 ὀρθῶσαι τὸν κυρτὸν ὑποσχόμενος Διόδωρον 
 Σωκλῆς τετραπέδους τρεῖς ἐπέθηκε λίθους 
 τοῦ κυρτοῦ στιβαροὺς ἐπὶ τὴν ῥάχιν ἀλλὰ πιεσθεὶς 
 τέθνηκεν, γέγονεν δʼ ὀρθότερος κανόνος.

Callicter 
 
 
 χειρουργῶν ἔσφαξεν Ἀκεστορίδην Ἀγέλαος· 
 
 ζῶν γὰρ χωλεύειν, φησίν, ἔμελλε τάλας.

Callicter 
 
 
 πέντʼ ἰητρὸς Ἄλεξις ἅμʼ ἔκλυσε, πέντʼ ἐκάθηρε, 
 πέντʼ ἴδεν ἀρρώστους, πέντʼ ἐνέχρισε πάλιν 
 καὶ πᾶσιν μία νύξ, ἓν φάρμακον, εἷς σοροπηγός, 
 εἷς τάφος, εἷς Ἀίδης, εἷς κοπετὸς γέγονεν.

Hedylus 
 
 
 Ἆγις Ἀρισταγόρην οὔτʼ ἔκλυσεν, οὔτʼ ἔθιγʼ αὐτοῦ· 
 ἀλλʼ ὅσον εἰσῆλθεν, κᾤχετʼ Ἀρισταγόρης. 
 ποῦ τοίην ἀκόνιτος ἔχει φύσιν; ὦ σοροπηγοί, 
 Ἆγιν καὶ μίτραις βάλλετε καὶ στεφάνοις.

Nicarchus II 
 
 
 
 α. ξεῖνε, τί μὰν πεύθῃ; β. τίνες ἐν χθονὶ τοῖσδʼ ὑπὸ τύμβοις; 
 
 α. οὓς γλυκεροῦ φέγγους Ζώπυρος ἐστέρισεν, 
 
 Δᾶμις, Ἀριστοτέλης, Δημήτριος, Ἀρκεσίλαος, 
 Σώστρατος, οἵ τʼ ὀπίσω μέχρι Παραιτονίου. 
 κηρύκιον γὰρ ἔχων ξύλινον, καὶ πλαστὰ πέδιλα, 
 ὡς Ἑρμῆς, κατάγει τοὺς θεραπευομένους.

Anonymi Epigrammatici 
 
 
 ἰητρὸς Κρατέας καὶ Δάμων ἐνταφιαστὴς 
 κοινὴν ἀλλήλοις θέντο συνωμοσίην. 
 καὶ ῥʼ ὁ μὲν οὓς κλέπτεσκεν ἀπʼ ἐνταφίων τελαμῶνας 
 εἰς ἐπιδεσμεύειν πέμπε φίλῳ Κρατέᾳ· 
 τὸν δʼ ἀπαμειβόμενος Κρατέας εἰς ἐνταφιάζειν 
 πέμπεν ὅλους αὐτῷ τοὺς θεραπευομένους.

Anonymi Epigrammatici 
 
 
 οὐ μήλῃ, τριόδοντι δʼ ἐνήλειψέν με Χαρῖνος, 
 σπόγγον ἔχων καινὸν τῶν γραφικῶν πινάκων 
 τὴν μήλην δʼ ἕλκων, ἐξέσπασε τὸ βλέφαρόν μου 
 ῥιζόθεν ἡ μήλη δʼ ἔνδον ἔμεινεν ὅλη. 
 ἂν δὲ δὶς ἐγχρίσῃ με πονῶν πάλιν οὐκ ἐνοχλήσω 
 ὀφθαλμοὺς αὐτῷ· πῶς γὰρ ὁ μηκέτʼ ἔχων;

Pollianus 
 
 
 εἰς ποιητάς 
 εἰσὶ καὶ ἐν Μούσῃσιν Ἐρινύες, αἵ σε ποιοῦσιν 
 ποιητήν, ἀνθʼ ὧν πολλὰ γράφεις ἀκρίτως. 
 τοίνυν, σοῦ δέομαι, γράφε πλείονα· μείζονα γάρ σοι 
 εὔξασθαι ταύτης οὐ δύναμαι μανίαν.

Pollianus 
 
 
 εἰ μὴ χαίρω, Φλῶρε, γενοίμην δάκτυλος ἢ ποὺς 
 εἷς τῶν σῶν τούτων τῶν κατατεινομένων. 
 χαίρω, νὴ τὸν κλῆρον, ὃν εὐκλήρησας ἐν ἄθλοις, 
 ὡς περὶ χοιρείας τοῦ στεφάνου μερίδος. 
 τοιγὰρ θάρσει, Φλῶρε, καὶ εὔθυμος πάλι γίνου· 
 οὕτω νικῆσαι καὶ δόλιχον δύνασαι.

Cerealius 
 
 
 ποιητὴς ἐλθὼν εἰς Ἴσθμια πρὸς τὸν ἀγῶνα, 
 εὑρὼν ποιητάς, εἶπε παρίσθμιʼ ἔχειν. 
 μέλλει δʼ ἐξορμᾶν εἰς Πύθια· κἂν πάλιν εὕρῃ, 
 εἰπεῖν οὐ δύναται, καὶ παραπύθιʼ ἔχω.

Pollianus 
 
 
 τοὺς κυκλίους τούτους, τοὺς αὐτὰρ ἔπειτα λέγοντας 
 μισῶ, λωποδύτας ἀλλοτρίων ἐπέων. 
 καὶ διὰ τοῦτʼ ἐλέγοις προσέχω πλέον οὐδὲν ἔχω γὰρ 
 Παρθενίου κλέπτειν ἢ πάλι Καλλιμάχου. 
 θηρὶ μὲν οὐατόεντι γενοίμην, εἴ ποτε γράψω, 
 εἴκελος, “ἐκ ποταμῶν χλωρὰ χελιδόνια. 
 οἱ” δʼ οὕτως τὀν Ὅμηρον ἀναιδῶς λωποδυτοῦσιν, 
 ὥστε γράφειν ἤδη μῆνιν ἄειδε, θεά.

Lucillius 
 
 
 οὔτʼ ἐπὶ Δευκαλίωνος ὕδωρ, ὅτε πάντʼ ἐγενήθη, 
 οὔθʼ ὁ καταπρήσας τοὺς ἐπὶ γῆς Φαέθων, 
 ἀνθρώπους ἔκτεινεν ὅσους Ποτάμων ὁ ποιητὴς, 
 καὶ χειρουργήσας ὤλεσεν Ἑρμογένης. 
 ὥστʼ ἐξ αἰῶνος κακὰ τέσσαρα ταῦτʼ ἐγενήθη, 
 Δευκαλίων, Φαέθων, Ἑρμογένης, Ποτάμων.

Lucillius 
 
 
 μισῶ, δέσποτα Καῖσαρ, ὅσοις νέος οὐδέποτʼ οὐδεὶς 
 ἤρεσε, κἂν εἴπῃ, μῆνιν ἄειδε θεά, 
 ἀλλʼ ἢν μὴ Πριάμου τις ἔχῃ χρόνον ἡμιφάλακρος, 
 ἢ καὶ κυρτὸς ἄγαν, οὐ δύνατʼ ἄλφα γράφειν. 
 εἰ δʼ ὄντως οὕτως τοῦτʼ ἔστʼ ἔχον, ὦ ὕπατε Ζεῦ, 
 εἰς τοὺς κηλήτας ἔρχεται ἡ σοφία.

Lucillius 
 
 
 τέθνηκʼ Εὐτυχίδης ὁ μελογράφος. οἱ κατὰ γαῖαν 
 φεύγετʼ ἔχων ᾠδὰς ἔρχεται Εὐτυχίδης· 
 καὶ κιθάρας αὑτῷ διετάξατο συγκατακαῦσαι 
 δώδεκα, καὶ κίστας εἰκοσιπέντε νόμων. 
 νῦν ὑμῖν ὁ Χάρων ἐπελήλυθε· ποῦ τις ἀπέλθῃ 
 λοιπόν, ἐπεὶ χᾄδην Εὐτυχίδης κατέχει;

Lucillius 
 
 
 Ἀρχόμεθʼ, Ἡλιόδωρε; ποιήματα παίζομεν οὕτω 
 ταῦτα πρὸς ἀλλήλους; Ἡλιόδωρε, θέλεις; 
 ἆσσον ἴθʼ, ὥς κεν θᾶσσον ὀλέθρου καὶ γὰρ ἔμʼ ὄψει 
 μακροφλυαρητὴν Ἡλιοδωρότερον.

Lucillius 
 
 
 μηκέτι, μηκέτι, Μάρκε, τὸ παιδίον, ἀλλʼ ἐμὲ κόπτου 
 τὸν πολὺ τοῦ παρὰ σοὶ νεκρότερον τεκνίου, 
 εἰς ἐμὲ νῦν ἐλέγους ποίει πάλιν, εἰς ἐμὲ θρήνους, 
 δήμιε, τὸν στιχίνῳ σφαζόμενον θανάτῳ, 
 τοῦ σοῦ γὰρ πάσχω νεκροῦ χάριν, οἷα πάθοιεν 
 οἱ καταδείξαντες βιβλία καὶ καλάμους.

Lucillius 
 
 
 οὐχ οὕτω κακοεργὸν ἐχαλκεύσαντο μάχαιραν 
 ἄνθρωποι, διὰ τὰς ἐξαπίνης ἐνέδρας, 
 οἷον ἀκήρυκτον, Καλλίστρατε, καὶ σὺ προσελθὼν 
 ποιεῖς μοι φονικῶν ἑξαμέτρων πόλεμον. 
 σάλπιγξον ταχέως ἀνακλητικὸν εἰς ἀνοχὰς γὰρ 
 καὶ Πρίαμος κλαύσας % ἡμερίων ἔτυχεν.

Lucillius 
 
 
 Ὠμοβοείου μοι παραθεὶς τόμον, Ἡλιόδωρε, 
 καὶ τρία μοι κεράσας ὠμοβοειότερα, 
 εὐθὺ κατακλύζεις ἐπιγράμμασιν. εἰ δʼ ἀσεβήσας 
 βεβρώκειν τινὰ βοῦν τῶν ἀπὸ Τρινακρίας, 
 βούλομʼ ἅπαξ πρὸς κῦμα χανεῖν εἰ δʼ ἐστὶ τὸ κῦμα 
 ἔνθε μακράν, ἄρας εἰς τὸ φρέαρ με βάλε.

Lucillius 
 
 
 εἰς γραμματικούς 
 ἂν τοῦ γραμματικοῦ μνησθῶ μόνον Ἡλιοδώρου, 
 εὐθὺ σολοικίζον τὸ στόμα μου δέδεται,

Lucillius 
 
 
 γραμματικὸν Ζηνωνὶς ἔχει πώγωνα Μένανδρον, 
 τὸν δʼ υἱὸν τούτῳ φησὶ συνεστακέναι. 
 τὰς νύκτας δʼ αὐτῇ μελετῶν οὐ παύεται οὗτος 
 πτώσεις, συνδέσμους, σχήματα, συζυγίας.

Lucillius 
 
 
 τούτοις τοῖς παρὰ δεῖπνον ἀοιδομάχοις λογολέσχαις, 
 τοῖς ἀπʼ Ἀριστάρχου γραμματολικριφίσιν, 
 οἷς οὐ σκῶμμα λέγειν, οὐ πεῖν φίλον, ἀλλʼ ἀνάκεινται 
 νηπυτιευόμενοι Νέστορι καὶ Πριάμῳ, 
 μή με βάλῃς κατὰ λέξιν ἕλωρ καὶ κύρμα γενέσθαι. 
 σήμερον οὐ δειπνῶ μῆνιν ἄειδε θεά.

Lucillius 
 
 
 εἰς ῥήτορας 
 χοιρίδιον καὶ βοῦν ἀπολώλεκα, καὶ μίαν αἶγα, 
 ὧν χάριν εἴληφας μισθάριον, Μενέκλεις· 
 
 οὔτε δέ μοι κοινόν τι πρὸς Ὀθρυάδαν γεγένηται, 
 οὔτʼ ἀπάγω κλέπτας τοὺς ἀπὸ Θερμοπυλῶν 
 ἀλλὰ πρὸς Εὐτυχίδην ἔχομεν κρίσιν ὥστε τί ποιεῖ 
 ἐνθάδε μοι Ξέρξης καὶ Λακεδαιμόνιοι; 
 πλὴν κἀμοῦ μνήσθητι νόμου χάριν, ἢ μέγα κράξω· 
 ἄλλα λέγει Μενεκλῆς, ἄλλα τὸ χοιρίδιον.

Lucillius 
 
 
 
 πολλοῦ δεῖ καὶ σφίν καὶ τρὶς παρʼ ἕκαστα “ δικασταὶ 
 ἄνδρες,” καὶ λέγε δὴ τὸν νόμον ἐνθάδε μοι, 
 
 καὶ ταυτὶ καὶ μῶν καὶ τετταράκοντα καὶ ἄττα 
 
 σκεψάμενος, καί τοι νὴ Δία, καὶ μὰ Δία, 
 
 ῥήτωρ ἐστὶ Κρίτων, καὶ παιδία πολλὰ διδάσκει· 
 προσθήσει δʼ αὐτοῖς γρῦ, 
 φαθὶ καὶ μίν ἔτι.

Lucillius 
 
 
 οὐ δέχεται Μάρκον τὸν ῥήτορα νεκρὸν ὁ Πλούτων, 
 εἰπών, “ ἀρκείτω Κέρβερος ὧδε κύων. 
 εἰ δʼ ἐθέλεις πάντως, Ἰξίονι καὶ Μελίτωνι 
 τῷ μελοποιητᾖ, καὶ Τιτυῷ μελέτα. 
 οὐδὲν γὰρ σοῦ χεῖρον ἔχω κακόν, ἄχρις ἂν ἐλθὼν 
 ὧδε σολοικίζῃ Ῥοῦφος ὁ γραμματικός.”

Cerealius 
 
 
 οὐ τὸ λέγειν παράσημα καὶ Ἀττικὰ ῥήματα πέντε, 
 εὐζήλως ἐστὶν καὶ φρονίμως μελετᾷν· 
 
 οὐδὲ γὰρ εἰ κάρκαιρε, καὶ εἰ κοναβεῖ τό τε σίζει 
 
 καὶ κελάρυζε λέγεις, εὐθὺς Ὅμηρος ἔσῃ. 
 νοῦν ὑποκεῖσθαι δεῖ τοῖς γράμμασι, καὶ φράσιν αὐτῶν 
 εἶναι κοινοτέραν, ὥστε νοεῖν ἃ λέγεις.

Anonymi Epigrammatici 
 
 
 εἰκὼν ἡ Σέξστου μελετᾷ, Σέξστος δὲ σιωπᾷ. 
 εἰκὼν ἦν ῥήτωρ, ὁ δὲ ῥήτωρ εἰκόνος εἰκών.

Ammianus 
 
 
 ἑπτὰ σολοικισμοὺς Φλάκκῳ τῷ ῥήτορι δῶρον 
 πέμψας, ἀντέλαβον πεντάκι διακοσίους· 
 καὶ νῦν μέν, φησίν, “ τούτους ἀριθμῷ σοι ἔπεμψα, 
 τοῦ λοιποῦ δὲ μέτρῳ, πρὸς Κύπρον ἐρχόμενος,”

Ammianus 
 
 
 ῥήτωρ ἐξαπίνης Ἀσιατικός· οὐδὲν ἄπιστον 
 καὶ τοῦτʼ ἐν Θήβαις νῦν γέγονεν τὸ τέρας.

Lucillius 
 
 
 μηδὲ λαλῶν πρῴην ἐσολοίκισε Φλάκκος ὁ ῥήτωρ, 
 καὶ μέλλων χαίνειν, εὐθὺς ἐβαρβάρισεν, 
 καὶ τῇ χειρὶ τὰ λοιπὰ σολοικίζει διανεύων, 
 κἀγὼ δʼ αὐτὸν ἰδὼν — τὸ στόμα μου δέδεται.

Anonymi Epigrammatici 
 
 
 αὐτὸν ὁρῶ σέ, Μέδον, τὸν ῥήτορα. φεῦ, τί τὸ θαῦμα; 
 στειλάμενος σιγᾶς· οὐδὲν ὁμοιότερον.

Ammianus 
 
 
 “ Ἀρκαδικὸν πῖλον κατʼ ἐνύπνιον Ἀρκάδι δῶρον 
 Ἑρμείῃ ῥήτωρ θῆκεν Ἀθηναγόρας.” 
 εἰ μὲν καὶ ῥήτωρ κατʼ ἐνύπνιον, οἴσομεν Ἑρμῇ· 
 εἰ δʼ ὕπαρ, ἀρκείτω· θῆκεν Ἀθηναγόρας.

Anonymi Epigrammatici 
 
 
 ῥήτορος ἅδʼ εἰκών· ὁ δὲ ῥήτωρ, εἰκόνος εἰκών. 
 καὶ πῶς; οὐ λαλέει· οὐδὲν ὁμοιότερον.

Ammianus 
 
 
 εἰ βούλει τὸν παῖδα διδάξαι ῥήτορα, Παῦλε, 
 ὡς οὗτοι πάντες, γράμματα μὴ μαθέτω.

Lucillius 
 
 
 εἰς φιλοσόφους 
 εἶναι μὲν κυνικόν σε, Μενέστρατε, κἀνυπόδητον, 
 καὶ ῥιγοῦν οὐδεὶς ἀντιλέγει καθόλου· 
 ἂν δὲ παραρπάξῃς ἄρτους καὶ κλάσματʼ ἀναιδῶς, 
 κἀγὼ ῥάβδον ἔχω, καὶ σὲ λέγουσι κύνα.

Lucillius 
 
 
 πᾶς ὃς ἂν ᾖ πτωχὸς καὶ ἀγράμματος, οὐκέτʼ ἀλήθει, 
 ὡς τὸ πρίν, οὐδʼ αἴρει φορτία μισθαρίου· 
 ἀλλὰ τρέφει πώγωνα, καί, ἐκ τριόδου ξύλον ἄρας, 
 τῆς ἀρετῆς εἶναι φησὶν πρωτοκύων. 
 Ἑρμοδότου τόδε δόγμα τὸ πάνσοφον εἴ τις ἀχαλκεῖ, 
 μηκέτι πεινάτω, θεὶς τὸ χιτωνάριον.

Lucillius 
 
 
 οὗτος ὁ τῆς ἀρετῆς ἀδάμας βαρύς, οὗτος ὁ πάντῃ 
 πᾶσιν ἐπιπλήσσων, οὗτος ὁ ῥιγομάχος, 
 καὶ πώγωνα τρέφων, ἑάλω. τί γάρ; ἀπρεπὲς εἰπεῖν 
 ἀλλʼ ἑάλω ποιῶν ἔργα κακοστομάτων.

Ammianus 
 
 
 οἴει τὸν πώγωνα φρενῶν ποιητικὸν εἶναι, 
 καὶ διὰ τοῦτο τρέφεις, φίλτατε, μυιοσόβην. 
 κεῖρον ἐμοὶ πεισθεὶς ταχέως· οὗτος γὰρ ὁ πώγων 
 φθειρῶν ποιητής, οὐχὶ φρενῶν γέγονεν.

Ammianus 
 
 
 
 ὦ ʼγαθέ καὶ μῶν οὖν καὶ ποῖ δὴ καὶ πόθεν ὦ τᾶν 
 
 καὶ θαμά καὶ φέρε δή καὶ κομιδῆ καὶ ἴθι, 
 
 καὶ στόλιον, μάλιον, πωγώνιον, ὤμιον ἔξω, 
 ἐκ τούτων ἡ νῦν εὐδοκιμεῖ σοφία.

Antipater 
 
 
 αἰάζει πήρη τε, καὶ Ἡράκλειον ἄριστον 
 βριθὺ Σινωπίτου Διογένευς ῥόπαλον, 
 καὶ τὸ χύδην ῥυπόεντι πίνῳ πεπαλαγμένον ἔσθος 
 διπλάδιον, κρυερῶν ἀντίπαλον νιφάδων, 
 ὅττι τεοῖς ὤμοισι μιαίνεται· ἦ γὰρ ὁ μέν που 
 οὐράνιος, σὺ δʼ ἔφυς οὑν σποδιῇσι κύων. 
 ἀλλὰ μέθες, μέθες ὅπλα τὰ μὴ σέθεν· ἄλλο λεόντων, 
 ἄλλο γενειητῶν ἔργον ὄρωρε τράγων.

Lucillius 
 
 
 εἰς μάντεις 
 τῷ πατρί μου τὸν ἀδελφὸν οἱ ἀστρολόγοι μακρόγηρων 
 πάντες ἐμαντεύσανθʼ ὡς ἀφʼ ἑνὸς στόματος· 
 ἀλλʼ Ἑρμοκλείδης αὐτὸν μόνος εἶπε πρόμοιρον 
 εἶπε δʼ, ὅτʼ αὐτὸν ἔσω νεκρὸν ἐκοπτόμεθα.

Lucillius 
 
 
 πάντες ὅσοι τὸν Ἄρην καὶ τὸν Κρόνον ὡροθετοῦσιν, 
 ἄξιοί εἰσι τυχεῖν πάντες ἑνὸς τυπάνου. 
 ὄψομαι οὐ μακρὰν αὐτοὺς τυχὸν εἰδότας ὄντως 
 καὶ τί ποεῖ ταῦρος, καὶ τί λέων δύναται.

Lucillius 
 
 
 πρὸς τὸν μάντιν Ὄλυμπον Ὀνήσιμος ἦλθεν ὁ πύκτης, 
 εἰ μέλλει γηρᾶν βουλόμενος προμαθεῖν. 
 κἀκεῖνος, ναί, φησίν “ ἐὰν ἤδη καταλύσῃς· 
 ἂν δέ γε πυκτεύῃς, ὡροθετεῖ σε Κρόνος.”

Nicarchus II 
 
 
 εἰς Ῥόδον εἰ πλεύσει τις Ὀλυμπικὸν ἦλθεν ἐρωτῶν 
 τὸν μάντιν, καὶ πῶς πλεύσεται ἀσφαλέως. 
 χὠ μάντις, πρῶτον μέν, ἔφη, “ καινὴν ἔχε τὴν ναῦν, 
 καὶ μὴ χειμῶνος, τοῦ δὲ θέρους ἀνάγου. 
 τοῦτο γὰρ ἂν ποιῇς, ἥξεις κἀκεῖσε καὶ ὧδε, 
 ἂν μὴ πειρατὴς ἐν πελάγει σε λάβῃ.”

Lucillius 
 
 
 πρὸς τὸν μάντιν Ὄλυμπον Ὀνήσιμος ἦλθʼ ὁ παλαιστὴς, 
 καὶ πένταθλος Ὕλας, καὶ σταδιεὺς Μενεκλῆς, 
 τίς μέλλει νικᾶν αὐτῶν τὸν ἀγῶνα θέλοντες 
 γνῶναι. κἀκεῖνος τοῖς ἱεροῖς ἐνιδών, 
 
 πάντες, ἔφη, “ νικᾶτε, μόνον μή τις σὲ παρέλθῃ, 
 καὶ σὲ καταστρέψῃ, καὶ σὲ παρατροχάσῃ.”

Lucillius 
 
 
 εἶπεν ἐληλυθέναι τὸ πεπρωμένον, αὐτὸς ἑαυτοῦ 
 τὴν γένεσιν διαθεὶς Αὖλος ὁ ἀστρολόγος, 
 καὶ ζήσειν ὥρας ἔτι τέσσαρας· ὡς δὲ παρῆλθεν 
 εἰς πέμπτην, καὶ ζῆν εἰδότα μηδὲν ἔδει, 
 αἰσχυνθεὶς Πετόσιριν ἀπήγξατο· καὶ μετέωρος 
 θνῄσκει μέν, θνῄσκει δʼ οὐδὲν ἐπιστάμενος.

Lucillius 
 
 
 εἰς μικρολόγους 
 οὐ γλήχωνι Κρίτων ὁ φιλάργυρος, ἀλλὰ διχάλκῳ 
 αὑτὸν ἀποσφραίνει, θλιβομένου στομάχου,

Anonymi Epigrammatici 
 
 
 πλουτεῖν φασί σε πάντες, ἐγὼ δέ σέ φημι πένεσθαι· 
 χρῆσις γὰρ πλούτου μάρτυς, Ἀπολλόφανες. 
 ἂν μετέχῃς αὐτῶν σύ, σὰ γίνεται; ἂν δὲ φυλάττῃς 
 κληρονόμοις, ἀπὸ νῦν γίνεται ἀλλότρια.

Pollianus 
 
 
 χαλκὸν ἔχων, πῶς οὐδὲν ἔχεις μάθε. πάντα δανείζεις· 
 οὕτως οὐδὲν ἔχεις αὐτός, ἵνʼ ἄλλος ἔχῃ.

Antiphanes 
 
 
 Ψηφίζεις, κακόδαιμον· ὁ δὲ χρόνος, ὡς τόκον, οὕτω 
 καὶ πολιὸν τίκτει γῆρας ἐπερχόμενος· 
 κοὔτε πιὼν, οὔτʼ ἄνθος ἐπὶ κροτάφοις ἀναδήσας, 
 οὐ μύρον, οὐ γλαφυρὸν γνοὺς ποτʼ ἐρωμένιον, 
 τεθνήξῃ, πλουτοῦσαν ἀφεὶς μεγάλην διαθήκην, 
 ἐκ πολλῶν ὀβολὸν μοῦνον ἐνεγκάμενος.

Nicarchus II 
 
 
 ἐχθὲς ἀπάγχεσθαι μέλλων Δείναρχος ὁ φείδων, 
 Γλαῦκε, διʼ ἓξ χαλκοῦς δύσμορος οὐκ ἔθανεν 
 ἓξ χαλκῶν ἦν γὰρ τὸ σχοινίον· ἀλλʼ ἐδυσώνει, 
 εὔωνον ζητῶν ἄλλον ἴσως θάνατον. 
 τοῦτο φιλαργυρίας δεινῆς ὅρος, ὃς γʼ ἀποθνῄσκων, 
 Γλαῦκε, διʼ ἓξ χαλκοῦς δύσμορος οὐκ ἔθανεν.

Nicarchus II 
 
 
 δακρύει Φείδων ὁ φιλάργυρος, οὐχ ὅτι θνῄσκει, 
 ἀλλʼ ὅτι πέντε μνῶν τὴν σορὸν ἐπρίατο. 
 τοῦτʼ αὐτῷ χαρίσασθε, καί, ὡς τόπος ἐστὶν ἐν αὐτῇ, 
 τῶν πολλῶν τεκνίων ἕν τι προσεμβάλετε.

Lucillius 
 
 
 θνῄσκων Ἑρμοκράτης ὁ φιλάργυρος ἐν διαθήκαις 
 αὑτὸν τῶν ἰδίων ἔγραφε κληρονόμον. 
 ψηφίζων δʼ ἀνέκειτο πόσον δώσει διεγερθεὶς 
 ἰητροῖς μισθοῦ, καὶ τί νοσῶν δαπανᾷ· 
 ὡς δʼ εὗρε πλείω δραχμὴν μίαν, ἢν διασωθῇ, 
 
 λυσιτελεῖ θνῄσκειν, εἶπε, καὶ ἐξετάθη. 
 κεῖται δʼ οὐδὲν ἔχων ὀβολοῦ πλέον οἱ δὲ τὰ κείνου 
 χρήματα κληρονόμοι ἥρπασαν ἀσπασίως.

Lucillius 
 
 
 γεννηθὲν τέκνον κατεπόντισεν Αὖλος ὁ κνιπός, 
 ψηφίζων αὐτοῦ σῳζομένου δαπάνας.

Philippus 
 
 
 εἰ τὸ μὲν ἐκδεδάνεικας, ὃ δʼ ἄρτι δίδως, ὃ δὲ μέλλεις, 
 οὐδέποτʼ εἶ τοῦ σοῦ κύριος ἀργυρίου.

Lucillius 
 
 
 εἰς κλέπτας 
 τὰν ἀναδυομέναν ἀπὸ ματέρος ἄρτι θαλάσσας 
 Κύπριν ὅλην χρυσῆν ἐχθὲς ἔκλεψε Δίων 
 
 καὶ χερὶ προσκατέσυρεν ὁλοσφύρητον Ἄδωνιν, 
 καὶ τὸ παρεστηκὸς μικρὸν Ἐρωτάριον. 
 αὐτοὶ νῦν ἐρέουσιν ὅσοι ποτὲ φῶρες ἄριστοι· 
 
 οὐκέτι σοὶ χειρῶν εἰς ἔριν ἐρχόμεθα

Lucillius 
 
 
 τὸν θεὸν αὐτὸν ἔκλεψεν, ὃν ὁρκίζεσθαι ἔμελλεν 
 Εὐτυχίδης, εἰπών οὐ δύναμαὶ σ’ ὀμόσαι.

Lucillius 
 
 
 τὸν πτανὸν Ἑρμᾶν, τὸν θεῶν ὑπηρέταν, 
 τὸν Ἀρκάδων ἄνακτα, τὸν βοηλάταν, 
 ἑστῶτα τῶνδε γυμνασίων ἐπίσκοπον, 
 ὁ νυκτικλέπτας Αὖλος εἶπε βαστάσας· 
 
 πολλοὶ μαθηταὶ κρείσσονες διδασκάλων.

Lucillius 
 
 
 τὸν τῶν κλεπτόντων μανύτορα Φοῖβον ἔκλεψεν 
 Εὐτυχίδης, εἰπών, “μὴ πάνυ πολλὰ λάλει, 
 σύγκρινον δὲ τέχνην τέχνῃ, καὶ χείρεσι χρησμούς, 
 καὶ μάντιν κλέπτῃ, καὶ θεὸν Εὐτυχίδῃ· 
 τῶν δʼ ἀχαλινώτων στομάτων χάριν αὐτίκα πραθείς, 
 τοῖς ὠνησαμένοις πᾶν ὃ θέλεις με λέγε.”

Lucillius 
 
 
 βουκόλε, τὰν ἀγέλαν πόρρω νέμε, μή σε Περικλῆς 
 ὁ κλέπτης αὐταῖς βουσὶ συνεξελάσῃ.

Lucillius 
 
 
 εἰ πόδας εἶχε Δίων οἵας χέρας, οὐκέτʼ ἂν Ἑρμῆς 
 πτηνὸς ἐν ἀνθρώποις, ἀλλὰ Δίων ἐκρίθη.

Ammianus 
 
 
 εἰδοὺς οὐ κρίνει Πολέμων, νώναις κατακρίνει· 
 κἂν δῷς, κἂν μὴ δῷς, ἔστιν ἀεὶ Πολέμων.

Ammianus 
 
 
 ἠδειμεν, Πολέμων, Ἀντώνιον ὄντα σε πάντες· 
 ἐξαπίνης τρία σοι γράμματα πῶς ἔλιπεν;

Dionysius sophista 
 
 
 ΧΟΙΡΙ μέν, οὐκ ΙΔΙΟΝ δέ με θύετε· καί με καλεῖτε 
 χοιρίδιον, φανερῶς εἰδότες οὐκ ἴδιον.

Lucillius 
 
 
 τὴν γένεσιν λυποῦντα μαθὼν Κρόνον Ἡλιόδωρος, 
 νύκτωρ ἐκ ναοῦ χρύσεον ἦρε Κρόνον, 
 
 τίς πρῶτος κακοποιὸς ἐλήλυθε πείρασον, εἰπών, 
 “ δέσποτα, καὶ γνώσῃ τίς τίνος ἐστὶ Κρόνος· 
 ὃς δʼ ἄλλῳ κακὰ τεύχει, ἑῷ κακὸν ἥπατι τεύχει· 
 εὑρών μοι τιμήν, πᾶν ἀνάτελλʼ ὃ θέλεις.”

Lucillius 
 
 
 ἐκ τῶν Ἑσπερίδων τῶν τοῦ Διὸς ἦρε Μενίσκος, 
 ὡς τὸ πρὶν Ἡρακλέης, χρύσεα μῆλα τρία. 
 καὶ τί γάρ; ὡς ἑάλω, γέγονεν μέγα πᾶσι θέαμα, 
 ὡς τὸ πρὶν Ἡρακλέης ζῶν κατακαιόμενος.

Lucillius 
 
 
 εἰς κιθαρῳδοὺς ἀλλὰ μὴν καὶ τραγῳδοὺς καὶ κωμῳδούς 
 Ἑλλήνων ἀπέλυε πόλιν ποτέ, δέσποτα Καῖσαρ, 
 εἰσελθὼν ᾆσαι Ναύπλιον Ἡγέλοχος. 
 Ναύπλιος Ἑλλήνεσσιν ἀεὶ κακόν· ἢ μέγα κῦμα 
 νηυσὶν ἐπεμβάλλων,˘ ἢ κιθαρῳδὸν ἔχων.

Nicarchus II 
 
 
 νυκτικόραξ ᾄδει θανατηφόρον ἀλλʼ ὅταν ᾅσῃ 
 Δημόφιλος, θνήσκει καὐτὸς ὁ νυκτικόραξ.

Julius leonidas 
 
 
 Σιμύλος ὁ ψάλτης τοὺς γείτονας ἔκτανε πάντας 
 νυκτὸς ὅλης ψάλλων, πλὴν ἑνὸς Ὠριγένους· 
 κωφὸν γὰρ φύσις αὐτὸν ἐθήκατο· τοὔνεκεν αὐτῷ 
 ζωὴν ἀντʼ ἀκοῆς δῶκε περισσοτέρην.

Ammianus 
 
 
 Νικήτης ᾄδων τῶν ᾠδῶν ἐστιν Ἀπόλλων 
 ἂν δʼ ἰατρεύῃ, τῶν θεραπευομένων.

Lucillius 
 
 
 πέντʼ ὀβολῶν πέπρακεν Ἀπολλοφάνης ὁ τραγῳδὸς 
 πέντε θεῶν σκευήν, Ἡρακλέους ῥόπαλον, 
 Τισιφόνης τὰ φόβητρα, Ποσειδῶνος τριόδοντα, 
 ὅπλον Ἀθηναίης, Ἀρτέμιδος φαρέτρην. 
 
 οἱ δὲ θεοὶ πὰρ Ζηνὶ καθήμενοι ἐξεδύθησαν 
 εἰς βραχὺ σιταρίου κέρμα καὶ οἰναρίου.

Lucillius 
 
 
 εἰς κουρέας 
 τὸν δασὺν Ἑρμογένην ζητεῖ πόθεν ἄρξεθʼ ὁ κουρεὺς 
 κείρειν τὴν κεφαλήν, ὄνθʼ ὅλον ὡς κεφαλήν.

Lucillius 
 
 
 
 Ἆρες Ἄρες βροτολοιγέ, μιαιφόνε, παύεο, κουρεῦ, 
 τέμνων οὐ γὰρ ἔχεις οὐκέτι ποῦ με τεμεῖς· 
 ἀλλʼ ἤδη μεταβὰς ἐπὶ τοὺς μύας ἢ τὰ κάτωθεν 
 τῶν γονάτων, οὕτω τέμνε με, καὶ παρέχω. 
 νῦν μὲν γὰρ μυιῶν ὁ τόπος γέμει· ἢν δʼ ἐπιμείνῃς, 
 ὄψει καὶ γυπῶν ἔθνεα καὶ κοράκων.

Lucillius 
 
 
 εἰς φθονερούς 
 μακροτέρῳ σταυρῷ σταυρούμενον ἄλλον ἑαυτοῦ 
 ὁ φθονερὸς Διοφῶν ἐγγὺς ἰδὼν ἐτάκη.

Anonymi Epigrammatici 
 
 
 ὁ φθόνος ὡς κακόν ἐστιν· ἔχει δέ τι καλὸν ἐν αὑτῷ· 
 τήκει γὰρ φθονερῶν ὄμματα καὶ κραδίην.

Lucillius 
 
 
 Πανὶ φιλοσπήλυγγι καὶ οὐρεοφοιτάσι Νύμφαις, 
 καὶ Σατύροις, ἱεραῖς τʼ ἔνδον Ἁμαδρυάσιν, 
 σὺν κυσὶ καὶ λόγχαις συοφόντισι Μάρκος 
 μηδὲν ἑλὼν, αὐτοὺς τοὺς κύνας ἐκρέμασεν.

Dioscorides 
 
 
 Γάλλον Ἀρισταγόρης ὠρχήσατο· τοὺς δὲ φιλόπλους 
 Τημενίδας ὁ καμὼν πολλὰ διῆλθον ἐγώ. 
 χὠ μὲν τιμηθεὶς ἀπεπέμπετο· τὴν δὲ τάλαιναν 
 Ὑρνηθὼ κροτάλων εἷς ψόφος ἐξέβαλεν. 
 εἰς πῦρ ἡρώων ἴτε πρήξιες· ἐν γὰρ ἀμούσοις 
 καὶ κόρυδος κύκνου φθέγξετʼ ἀοιδότερον.

Lucillius 
 
 
 εἰς αἰσχρούς 
 ῥύγχος ἔχουσα Βιτὼ τριπιθήκινον, οἷον ἰδοῦσαν 
 τὴν Ἑκάτην αὑτὴν οἴομʼ ἀπαγχονίσαι, 
 
 εἰμί, λέγει, σώφρων, Λουκίλλιε, καὶ μονοκοιτῶ. 
 
 αἰδεῖται, γάρ ἴσως, παρθένος εἰμί, λέγειν. 
 εἰ δὲ γέ τις μισεῖ με, κακὸν τοιοῦτο γαμήσας, 
 τῆς αὐτῆς σχοίη τέκνα σαοφροσύνης.

Lucillius 
 
 
 ἤθελε ΔΡΙΜΥΣ ἄγαν τὸ πρόσθʼ Ἱερώνυμος εἶναι· 
 νῦν δὲ τὸ ΔΡΙ μὲν ἔχει, ΛΟΣ δὲ τὸ ΜΥΣ γέγονεν.

Theodorus 
 
 
 Ἑρμοκράτης τᾶς ῥινός· ἐπεί, τὰν ῥῖνα λέγοντες 
 Ἑρμοκράτους, μικροῖς μακρὰ χαριζόμεθα.

Julius leonidas 
 
 
 ἰχθῦν ὁ γρυπὸς Σωσίπτολις οὐκ ἀγοράζει, 
 προῖκα δʼ ἔχει πολλὴν ἐξ ἁλὸς εὐβοσίην, 
 οὐ λίνον, οὐ κάλαμον προσάγων, τῇ ῥινὶ δὲ προσθεὶς 
 ἄγκιστρον, σύρει πάντα τὰ νηχόμενα.

Julius leonidas 
 
 
 Ζηνογένους οἶκος κατεκαίετο, πολλὰ δʼ ἐμόχθει 
 ἐκ θυρίδος ζητῶν αὑτὸν ὑπεκχαλάσαι· 
 ἰκρία συμπήξας οὐκ ἔφθανεν ὀψὲ δʼ ἐπιγνούς, 
 τὴν ῥῖνʼ Ἀντιμάχου κλίμακα θεὶς ἔφυγεν.

Ammonides 
 
 
 Ἀντιπάτραν γυμνὴν εἴ τις Πάρθοισιν ἔδειξεν, 
 ἔκτοθεν ἂν στηλῶν Ἡρακλέους ἔφυγον.

Anonymi Epigrammatici 
 
 
 τὴν γραῦν ἐκκομίσας, φρονίμως πάνυ Μόσχος ἔγημε 
 παρθένον· ἡ φερνὴ δʼ ἔνδον ἔμεινεν ὅλη. 
 ἄξιον αἰνῆσαι Μόσχου φρένας, ὃς μόνος οἶδε 
 καὶ τίνα δεῖ κινεῖν καὶ τίνα κληρονομεῖν.

Anonymi Epigrammatici 
 
 
 ἡ ῥὶς Κάστορός ἐστιν, ὅταν σκάπτῃ τι, δίκελλα· 
 σάλπιγξ δʼ, ἂν ῥέγχῃ· τῇ δὲ τρύγῃ, δρέπανον· 
 ἐν πλοίοις ἄγκυρα· κατασπείροντι δʼ ἄροτρον 
 ἄγκιστρον ναύταις ὀψοφάγοις κρεάγρα· 
 ναυπηγοῖς σχένδυλα· γεωργοῖς δὲ πρασόκουρον 
 τέκτοσιν ἀξίνη· τοῖς δὲ πυλῶσι κόραξ. 
 οὕτως εὐχρήστου σκεύους Κάστωρ τετύχηκε, 
 ῥῖνα φέρων πάσης ἄρμενον ἐργασίης.

Palladas 
 
 
 ῥήτορα Μαῦρον ἰδὼν ἐτεθήπεα, ῥυγχελέφαντα, 
 χείλεσι λιτραίοις φθόγγον ἱέντα φόνον.

Lucillius 
 
 
 εἰς ἀπλήστους 
 οὐδὲν ἀφῆκεν ὅλως, Διονύσιε, λείψανον Αὔλῳ 
 Εὐτυχίδης δειπνῶν, ἦρε πάντʼ ὀπίσω· 
 καὶ νῦν Εὐτυχίδης μὲν ἔχει μέγα δεῖπνον ἐν οἴκῳ, 
 μὴ κληθεὶς δʼ Αὖλος ξηροφαγεῖ καθίσας.

Lucillius 
 
 
 οὕτω σοι πέψαι, Διονύσιε, ταῦτα γένοιτο 
 πάντα· νόμου δὲ χάριν, δός τι καὶ ὧδε φαγεῖν 
 κἀγὼ κέκλημαι, κἀμοὶ παρέθηκέ τι τούτων 
 γεύσασθαι Πόπλιος, κἀμὸν ἔπεστι μέρος· 
 
 εἰ μὴ λεπτὸν ἰδών με δοκεῖς κατακεῖσθαι ἄρωστον, 
 εἶθʼ οὕτως τηρεῖς, μή σε λαθών τι φάγω.

Lucillius 
 
 
 καὶ τρώγεις ὅσα πέντε λύκοι, Γάμε, καὶ τὰ περισσά, 
 οὐ τὰ σά, τῶν δὲ πέριξ, πάντα δίδως ὀπίσω. 
 πλὴν μετὰ τοῦ κοφίνου τοῦ πρὸς πόδας αὔριον ἔρχου, 
 πρίσματα καὶ σπόγγον καὶ σάρον εὐθὺς ἔχων.

Lucillius 
 
 
 ἦν βραδὺς Εὐτυχίδας σταδιοδρόμος· ἀλλʼ ἐπὶ δεῖπνον 
 ἔτρεχεν, ὥστε λέγειν Εὐτυχίδας πέταται.

Ammianus 
 
 
 κἂν μέχρις Ἡρακλέους στηλῶν ἔλθῃς παρορίζων, 
 γῆς μέρος ἀνθρώποις πᾶσιν ἴσον σε μένει, 
 κείσῃ δʼ Ἴρῳ ὅμοιος, ἔχων ὀβολοῦ πλέον οὐδὲν, 
 εἰς τὴν οὐκέτι σὴν γῆν ἀναλυόμενος.

Lucillius 
 
 
 εἰς δειλούς 
 ἄνθρακα καὶ δάφνην παραβύεται ὁ στρατιώτης 
 Αὖλος, ἀποσφίγξας μήλινα λωμάτια. 
 
 φρίσσει καὶ τὸ μάτην ἴδιον ξίφος. ἢν δὲ ποτʼ εἴπῃς, 
 
 ἔρχοντʼ, ἐξαπίνης ὕπτιος ἐκτέταται. 
 οὐδενὶ δʼ οὐ Πολέμωνι προσέρχεται, οὐ Στρατοκλείδῃ· 
 ἀλλὰ φίλῳ χρῆται πάντοτε Λυσιμάχῳ.

Lucillius 
 
 
 Γραπτὴν ἐν τοίχῳ Καλπούρνιος ὁ στρατιώτης, 
 ὡς ἔθος ἐστίν, ἰδὼν τὴν ἐπὶ ναυσὶ μάχην, 
 ἄσφυκτος καὶ χλωρὸς ὁ θούριος ἐξετανύσθη, 
 
 ζωγρεῖτε, κράξας, Τρῶες ἀρηΐφιλοι. 
 
 καὶ μὴ τέτρωται κατεμάνθανε, καὶ μόλις ἔγνω 
 ζῆν, ὅτε τοῖς τοίχοις ὡμολόγησε λύτρα.

Lucillius 
 
 
 εἰς ζωγράφου 
 
 τεκνίον εὔμορφον, Διόδωρε, γράφειν σ’ ἐκέλευσα· 
 
 ἀλλὰ σύ μοι προφέρεις τεκνίον ἀλλότριον, 
 τὴν προτομὴν αὐτῷ περιθεὶς κυνός· ὥστε με κλάειν 
 πῶς μοι Ζωπυρίων ἐξ Ἑκάβης γέγονεν. 
 καὶ πέρας ἓξ δραχμῶν Ἐρασίστρατος ὁ κρεοπώλης 
 ἐκ τῶν Ἰσείων υἱὸν Ἄνουβιν ἔχω.

Julius leonidas 
 
 
 εἰκόνα Μηνοδότου γράψας Διόδωρος ἔθηκεν 
 πλὴν τοῦ Μηνοδότου πᾶσιν ὁμοιοτάτην.

Lucillius 
 
 
 γράψας Δευκαλίωνα, Μενέστρατε, καὶ Φαέθοντα, 
 ζητεῖς τίς τούτων ἄξιός ἐστι τίνος. 
 τοῖς ἰδίοις αὐτοὺς τιμήσομεν ἄξιος ὄντως 
 ἐστὶ πυρὸς Φαέθων, Δευκαλίων δʼ ὕδατος.

Lucillius 
 
 
 εἴκοσι γεννήσας ὁ ζωγράφος Εὔτυχος υἱούς, 
 οὐδʼ ἀπὸ τῶν τέκνων οὐδὲν ὅμοιον ἔχει.

Lucillius 
 
 
 εἰς ἀσελγεῖς 
 τὸν φιλόπαιδα Κράτιππον ἀκούσατε· θαῦμα γὰρ ὑμῖν 
 καινὸν ἀπαγγέλλω· πλὴν μεγάλαι Νεμέσεις. 
 τὸν φιλόπαιδα Κράτιππον ἀνεύρομεν ἄλλο γένος τι 
 τῶν ἑτεροζήλων. ἤλπισα τοῦτʼ ἂν ἐγώ; 
 ἤλπισα τοῦτο, Κράτιππε· μανήσομαι εἰ, λύκος εἶναι 
 πᾶσι λέγων, ἐφάνης ἐξαπίνης ἔριφος;

Lucillius 
 
 
 φεύγων τὴν ὑπόνοιαν Ἀπολλοφάνης ἐγάμησεν, 
 καὶ διὰ τῆς ἀγορᾶς νυμφίος ἦλθε μέσης, 
 
 αὔριον εὐθύ, λέγων, ἕξω τέκνον. εἶτα προῆλθεν 
 αὔριον, ἀντὶ τέκνου τὴν ὑπόνοιαν ἔχων.

Crates 
 
 
 Χοίριλος Ἀντιμάχου πολὺ λείπεται· ἀλλʼ ἐπὶ πᾶσιν 
 Χοίριλον Εὐφορίων εἶχε διὰ στόματος, 
 καὶ κατάγλωσσ’ ἐπόει τὰ ποιήματα, καὶ τὰ Φιλητᾶ 
 ἀτρεκέως ᾔδει· καὶ γὰρ Ὁμηρικὸς ἦν.

Antipater 
 
 
 οὐ προσέχω, καίτοι πιστοί τινες· ἀλλὰ μεταξύ, 
 πρὸς Διός, εἴ με φιλεῖς, Πάμφιλε, μή με φίλει.

Anonymi Epigrammatici 
 
 
 Ἀλφειοῦ στόμα φεῦγε· φιλεῖ κόλπους Ἀρεθούσης, 
 πρηνὴς ἐμπίπτων ἁλμυρὸν ἐς πέλαγος.

Ammianus 
 
 
 οὐχ ὅτι τὸν κάλαμον λείχεις, διὰ τοῦτό σε μισῶ, 
 ἀλλʼ ὅτι τοῦτο ποιεῖς καὶ δίχα τοῦ καλάμου.

Anonymi Epigrammatici 
 
 
 Χείλων καὶ ΛΕΙΧΩΝ ἴσα γράμματα. ἐς τί δὲ τοῦτο; 
 λείχει γὰρ ΧΕΙΛΩΝ, κἂν ἴσα, κἂν ἄνισα.

Meleager 
 
 
 εἰ βινεῖ Φαβορῖνος ἀπιστεῖς· μηκέτʼ ἀπίστει· 
 αὐτός μοι βινεῖν εἶπʼ ἰδίῳ στόματι.

Antipater 
 
 
 ἑστηκὸς τὸ Κίμωνος ἰδὼν πέος, εἶφʼ ὁ Πρίηπος· 
 
 οἴμοι, ὑπὸ θνητοῦ λείπομαι ἀθάνατος.

Straton 
 
 
 ἡ κλίνη πάσχοντας ἔχει δύο, καὶ δύο δρῶντας, 
 οὓς σὺ δοκεῖς πάντας τέσσαρας· εἰσὶ δὲ τρεῖς. 
 ἢν δὲ πύθῃ. πῶς τοῦτο; τὸν ἐν μέσσῳ δὶς ἀρίθμει, 
 κοινὰ πρὸς ἀμφοτέρους ἔργα σαλευόμενον.

Ammianus 
 
 
 εἴη σοι κατὰ γῆς κούφη κόνις, οἰκτρὲ Νέαρχε, 
 ὄφρα σε ῥηιδίως ἐξερύσωσι κύνες.

Ammianus 
 
 
 θᾶττον ποιήσει μέλι κάνθαρος ἢ γάλα κώνωψ, 
 ἢ σύ τι ποιήσεις, σκορπίος ὤν, ἀγαθόν. 
 οὔτε γὰρ αὐτὸς ἑκοντὶ ποιεῖς, οὔτʼ ἄλλον ἀφίης, 
 ὡς ἀστὴρ Κρονικὸς πᾶσιν ἀπεχθόμενος.

Ammianus 
 
 
 μητέρα τις, πατέρʼ ἄλλος ἀπέκτανεν, ἄλλος ἀδελφόν· 
 Πωλιανὸς τοὺς τρεῖς, πρῶτος ἀπʼ Οἰδίποδος.

Ammianus 
 
 
 ὀψὲ ποθʼ ἡ ποδάγρα τὸν ἑαυτῆς ἄξιον εὗρεν, 
 ὃν ποδαγρᾶν πρὸ ἐτῶν ἄξιον ἦν ἑκατόν.

Ammianus 
 
 
 Μασταύρων ἀφελὼν δύο γράμματα, Μάρκε, τὰ πρῶτα, 
 ἄξιος εἶ πολλῶν τῶν ὑπολειπομένων.

Ammianus 
 
 
 θηρίον εἶ παρὰ γράμμα, καὶ ἄνθρωπος διὰ γράμμα· 
 ἄξιος εἶ πολλῶν, ὧν παρὰ γράμμα γράφῃ.

Calleas 
 
 
 αἰεὶ χρυσίον ἦσθα, Πολύκριτε· νῦν δὲ πεπωκὼς, 
 ἐξαπίνης ἐγένου λυσσομανές τι κακὸν 
 αἰεί μοι δοκέεις κακὸς ἔμμεναι. οἶνος ἐλέγχει 
 τὸν τρόπον· οὐκ ἐγένου νῦν κακός, ἀλλʼ ἐφάνης.

Lucillius 
 
 
 Φαῖδρος πραγματικὸς καὶ ζωγράφος ἤρισε Ῥοῦφος 
 τίς θᾶσσον γράψει καὶ τίς ὁμοιότερον. 
 ἀλλʼ ἐν ὅσῳ Ῥοῦφος τρίβειν τὰ χρώματʼ ἔμελλεν, 
 Φαῖδρος ἔγραψε λαβὼν εἰκονικὴν ἀποχήν.

Lucillius 
 
 
 τοὺς πόδας εἰ Κρατερὸς καὶ τὰς χέρας εἶχʼ ὁλοκλήρους, 
 οὐκ αὖ τὴν κεφαλὴν εἶχε, τοιαῦτα γράφων.

Demodocus 
 
 
 καὶ τόδε Δημοδόκου· Χῖοι κακοί· οὐχ ὁ μέν, ὃς δʼ οὔ· 
 πάντες, πλὴν Προκλέους· καὶ Προκλέης δὲ Χίος.

Demodocus 
 
 
 πάντες μὲν Κίλικες κακοὶ ἀνέρες· ἐν δὲ Κίλιξιν 
 εἷς ἀγαθὸς Κινύρης, καὶ Κινύρης δὲ Κίλιξ.

Demodocus 
 
 
 Καππαδόκην ποτʼ ἔχιδνα κακὴ δάκεν ἀλλὰ καὶ αὐτὴ 
 κάτθανε, γευσαμένη αἵματος ἰοβόλου,

Demodocus 
 
 
 Καππαδόκαι φαῦλοι μὲν ἀεί, ζώνης δὲ τυχόντες 
 φαυλότεροι, κέρδους δʼ εἵνεκα φαυλότατοι. 
 ἢν δʼ ἄρα δὶς καὶ τρὶς μεγάλης δράξωνται ἀπήνης, 
 δὴ ῥα τότʼ εἰς ὥρας φαυλεπιφαυλότατοι. 
 μή, λίτομαι, βασιλεῦ, μὴ τετράκις, ὄφρα μὴ αὐτὸς 
 κόσμος ὀλισθήσῃ καππαδοκιζόμενος.

Lucillius 
 
 
 οὔτε Χίμαιρα τοιοῦτον ἔπνει κακὸν ἡ καθʼ Ὅμηρον 
 οὐκ ἀγέλη ταύρων, ὡς ὁ λόγος, πυρίπνους, 
 οὐ Λῆμνος σύμπασα, καὶ Ἁρπυιῶν τὰ περισσά, 
 οὐδʼ ὁ Φιλοκτήτου ποὺς ἀποσηπόμενος· 
 ὥστε σε παμψηφεὶ νικᾶν, Τελέσιλλα, Χιμαίρας, 
 σηπεδόνας, ταύρους, ὄρνεα, Λημνιάδας.

Lucillius 
 
 
 οὐ μόνον αὐτὴ πνεῖ Δημοστρατίς, ἀλλὰ δὴ αὐτῆς 
 τοὺς ὀσμησαμένους πνεῖν πεποίηκε τράγου.

Nicarchus II 
 
 
 τὸ στόμα χὠ πρωκτὸς ταὐτόν, Θεόδωρε, σοῦ ὄζει, 
 ὥστε διαγνῶναι τοῖς φυσικοῖς καλὸν ἦν. 
 ἦ γράψαι σε ἔδει ποῖον στόμα, ποῖον ὁ πρωκτός. 
 νῦν δὲ λαλοῦντός σου βδεῖν σ’ ἐνόμιζον ἐγώ.

Nicarchus II 
 
 
 οὐ δύναμαι γνῶναι, πότερον χαίνει Διόδωρος, 
 ἢ βδῆσ’· ἓν γὰρ ἔχει πνεῦμα κάτω καὶ ἄνω.

Nicarchus II 
 
 
 λούσασθαι πεπόρευται Ὀνήσιμος εἰς βαλανεῖον 
 δωδεκάτῃ δύστρου μηνός, ἐπʼ Ἀντιφίλου, 
 παῖδα λιπὼν οἴκοις ἐπιτίτθιον, ὃν δύο τέκνων 
 ἄλλων εὑρήσει λουσάμενος πατέρα. 
 ἥξειν δʼ εἰς ὥρας ἡμῖν γράφει· οἱ βαλανεῖς γὰρ 
 εἰς τότε τάσσονται τὴν πυρίαν καθελεῖν.

Anonymi Epigrammatici 
 
 
 ἠγόρασας χαλκοῦν μιλιάριον, Ἡλιόδωρε, 
 τοῦ περὶ τὴν Θρᾴκην ψυχρότερον Βορέου. 
 μὴ φύσα, μὴ κάμνε· μάτην τὸν καπνὸν ἐγείρεις· 
 εἰς τὸ θέρος χαλκῆν βαύκαλιν ἠγόρασας.

Lucillius 
 
 
 οἱ τοῖχοι, Διόφαντε, τὰ κύματα πάντα δέχονται, 
 καὶ διὰ τῶν θυρίδων Ὠκεανὸς φέρεται· 
 δελφίνων δʼ ἀγέλαι καὶ Νηρέος ἀγλαὰ τέκνα 
 ἐν τῷ πλοίῳ σου νηχόμενα βλέπεται. 
 ἂν δʼ ἀναμείνωμεν, πλεύσει τάχα καί τις ἐν ἡμῖν 
 οὐ γὰρ ἔνεστιν ὕδωρ οὐκέτι τῷ πελάγει.

Lucillius 
 
 
 ἐκ ποίων ἔταμες, Διονύσιε, τὰ ξύλα ταῦτα 
 λατομιῶν; ποίων τὸ σκάφος ἐστὶ μύλων; 
 εἰ γὰρ ἐγώ τι νοῶ, μολίβου γένος, οὐ δρυός ἐστιν, 
 οὐδʼ ἐλάτης, μικροῦ ῥιζοβολεῖ τὰ κάτω 
 καὶ τυχὸν ἐξαπίνης ἔσομαι λίθος· εἶτα, τὸ χεῖρον, 
 γράψει μʼ ὡς Νιόβην δρᾶμα σαπρὸν Μελίτων.

Lucillius 
 
 
 ἦ ˘ πέλαγος πλέομεν, Διονύσιε, καὶ γεγέμισται 
 τὸ πλοῖον παντὸς πανταχόθεν πελάγους. 
 
 ἀντλεῖται δʼ Ἀδρίας, Τυρρηνικός, Ἰσσικός , Αἴγων 
 οὐ πλοῖον, πηγὴ δʼ Ὠκεανοῦ ξυλίνη. 
 ὁπλίζου, Καῖσαρ· Διονύσιος ἄρχεται ἤδη 
 οὐκέτι ναυκληρεῖν, ἀλλὰ θαλασσοκρατεῖν,

Bianor 
 
 
 τὸ σκάφος οὐ βυθὸς εἷλε ʽ πόθεν βυθός; οὐ γὰρ ἔπλωσενʼ, 
 οὐδὲ Νότος, πρὸ Νότου δʼ ὤλετο καὶ πελάγευς. 
 ἤδη γάρ μιν ἅπασαν ἐπὶ ζυγὰ γομφωθεῖσαν 
 ἤλειφον πεύκης τῇ λιπαρῇ νοτίδι· 
 πίσσα δʼ ὑπερβρασθεῖσα πυρὸς φλογὶ τὴν ἁλὶ πιστὴν 
 τευχομένην γαίῃ δεῖξεν ἀπιστοτέρην.

Lucillius 
 
 
 ἀγρὸν Μηνοφάνης ὠνήσατο, καὶ διὰ λιμὸν 
 ἐκ δρυὸς ἀλλοτρίας αὑτὸν ἀπηγχόνισεν. 
 γῆν δʼ αὐτῷ τεθνεῶτι βαλεῖν οὐκ ἔσχον ἄνωθεν, 
 ἀλλʼ ἐτάφη μισθοῦ πρός τινα τῶν ὁμόρων. 
 εἰ δʼ ἔγνω τὸν ἀγρὸν τὸν Μηνοφάνους Ἐπίκουρος, 
 πάντα γέμειν ἀγρῶν εἶπεν ἄν, οὐκ ἀτόμων.

Anonymi Epigrammatici 
 
 
 τὸν παχὺν εὖ ἔγραψʼ ὁ ζωγράφος· ἀλλʼ ἀπόλοιτο, 
 εἰ δύο μισητοὺς ἀνθʼ ἑνὸς ὀψόμεθα.

Nicarchus II 
 
 
 Δυσκώφῳ δύσκωφος ἐκρίνετο· καὶ πολὺ μᾶλλον 
 ἦν ὁ κριτὴς τούτων τῶν δύο κωφότερος. 
 
 ὧν ὁ μὲν ἀντέλεγεν τὸ ἐνοίκιον αὐτὸν ὀφείλειν 
 μηνῶν πένθʼ ὁ δʼ ἔφη νυκτὸς ἀληλεκέναι. 
 ἐμβλέψας δʼ αὐτοῖς ὁ κριτὴς λέγει, “ἐς τί μάχεσθε; 
 μήτηρ ἔσθʼ ὑμῶν ἀμφότεροι τρέφετε.”

Nicarchus II 
 
 
 εἴ με φιλεῖς, μισεῖς με· καὶ εἰ μισεῖς, σύ φιλεῖς με· 
 εἰ δέ με μὴ μισεῖς, φίλτατε, μή με φίλει.

Lucillius 
 
 
 ἐκ ποίων ὁ πατήρ σε δρυῶν τέτμηκεν, Ἀρίστων, 
 ἢ ποίων σε μύλου κόψατο λατομιῶν; 
 ἦ γὰρ ἀπὸ δρυὸς ἐσσὶ παλαιφάτου ἢ ἀπὸ πέτρης 
 ὀρχηστής, Νιόβης ἔμπνοον ἀρχέτυπον 
 ὥστε με θαυμάζοντα λέγειν, ὅτι “ καὶ σύ τι Λητοῖ 
 ἤρισας· οὐ γὰρ ἂν ἦς αὐτομάτως λίθινος.”

Lucillius 
 
 
 πάντα καθʼ ἱστορίην ὀρχούμενος, ἓν τὸ μέγιστον 
 τῶν ἔργων παριδὼν ἠνίασας μεγάλως. 
 τὴν μὲν γὰρ Νιόβην ὀρχούμενος, ὡς λίθος ἔστης, 
 καὶ πάλιν ὢν Καπανεύς, ἐξαπίνης ἔπεσες· 
 ἀλλʼ ἐπὶ τῆς Κανάκης ἀφυῶς, ὅτι καὶ ξίφος ἦν σοι 
 καὶ ζῶν ἐξῆλθες· τοῦτο παρʼ ἱστορίην,

Palladas 
 
 
 δάφνην καὶ Νιόβην ὠρχήσατο Μέμφις ὁ Σῖμος, 
 ὡς ξύλινος Δάφνην, ὡς λίθινος Νιόβην.

Lucillius 
 
 
 λούεσθαί σε λέγουσι πολὺν χρόνον, Ἡλιοδώρα, 
 γραῖαν ἐτῶν ἑκατὸν μὴ καταλυομένην. 
 πλὴν ἔγνωκα τίνος ποιεῖς χάριν· ὡς ὁ παλαιὸς 
 ἐλπίζεις Πελίας ἑψομένη νεάσαι.

Lucillius 
 
 
 Ἑρμογένη τὸν ἰατρὸν ἰδὼν Διόφαντος ἐν ὕπνοις 
 οὐκέτʼ ἀνηγέρθη, καὶ περίαμμα φέρων.

Lucillius 
 
 
 τῷ Πίσης μεδέοντι τὸ κρανίον Αὖλος ὁ πύκτης, 
 ἓν καθʼ ἓν ἀθροίσας ὀστέον, ἀντίθεται. 
 σωθεὶς δʼ ἐκ Νεμέας, Ζεῦ δέσποτα, σοὶ τάχα θήσει 
 καὶ τοὺς ἀστραγάλους τοὺς ἔτι λειπομένους.

Lucillius 
 
 
 Θεσσαλὸν ἵππον ἔχεις, Ἐρασίστρατε, ἀλλὰ σαλεῦσαι 
 οὐ δύνατʼ αὐτὸν ὅλης φάρμακα Θεσσαλίης, 
 ὄντως δούριον ἵππον, ὃν εἰ Φρύγες εἷλκον ἅπαντες 
 σὺν Δαναοῖς, Σκαιὰς οὐκ ἂν ἐσῆλθε πύλας· 
 ὃν στήσας ἀνάθημα θεοῦ τινος, εἰ προσέχεις μοι, 
 τὰς κριθὰς ποίει τοῖς τεκνίοις πτισάνην.

Anonymi Epigrammatici 
 
 
 τοῦτο τὸ οὐλεύειν εἶχες πάλαι, ἀλλὰ τὸ βῆτα 
 οὐκ ἐπιγινώσκω· δέλτα γὰρ ἐγράφετο.

Anonymi Epigrammatici 
 
 
 υἱὸς Πατρικίου μάλα κόσμιος, ὃς διὰ Κύπριν 
 οὐχ ὁσίην ἑτάρους πάντας ἀποστρέφεται.

Anonymi Epigrammatici 
 
 
 Αἰθερίην διὰ νύκτα νέοι κατάγουσι Σελήνην 
 ἠίθεοι Φαρίης ἄνδιχα τεμνομένην.

Palladas 
 
 
 Παύλῳ κωμῳδῷ κατʼ ὄναρ στὰς εἶπε Μένανδρος· 
 
 οὐδὲν ἐγὼ κατὰ σοῦ, καὶ σὺ κακῶς με λέγεις.

Lucillius 
 
 
 ποιήσας δαπάνην ἐν ὕπνοις ὁ φιλάργυρος Ἕρμων 
 ἐκ περιωδυνίας αὑτὸν ἀπηγχόνισεν.

Lucillius 
 
 
 εἰ μὲν ἐπʼ ἀττελάβους ἄγεται στρατός, ἢ κυνομυίας, 
 ἢ μύας, ἢ ψυλλῶν ἱππικὸν ἢ βατράχων, 
 Γάιε, καὶ σὺ φοβοῦ μὴ καὶ σέ τις ἐγκαταλέξῃ, 
 ὡς ἂν τῆς τούτων ἄξιον ὄντα μάχης. 
 εἰ δʼ ἀρετῆς ἀνδρῶν ἄγεται στρατός, ἄλλο τι παῖζε· 
 Ῥωμαίοις δʼ οὐδεὶς πρὸς γεράνους πόλεμος.

Lucillius 
 
 
 ψευδὲς ἔσοπτρον ἔχει Δημοσθενίς· εἰ γὰρ ἀληθὲς 
 ἔβλεπεν, οὐκ ἂν ὅλως ἤθελεν αὐτὸ βλέπειν.

Anonymi Epigrammatici 
 
 
 κερκίδος οὐ χρῄζεις ὁ λογιστικός, οὐδὲ μέλει σοι· 
 καὶ γὰρ ἀβασκάντως ῥῖνα τρίπηχυν ἔχεις.

Anonymi Epigrammatici 
 
 
 οὐ δύναται τῇ χειρὶ Πρόκλος τὴν ῥῖνʼ ἀπομύσσειν 
 τῆς ῥινὸς γὰρ ἔχει τὴν χέρα μικροτέρην· 
 οὐδὲ λέγει Ζεῦ σῶσον ἐὰν πταρῇ·̓· οὐ γάρ ἀκούει 
 τῆς ῥινός· πολὺ γὰρ τῆς ἀκοῆς ἀπέχει.

Anonymi Epigrammatici 
 
 
 ὁ τοῦ Διὸς παῖς καλλίνικος Ἡρακλῆς 
 οὐκ εἰμὶ Λούκιος, ἀλλʼ ἀναγκάζουσί με.

Anonymi Epigrammatici 
 
 
 εἰς εἰκόνα Ἀναστασίου βασιλέως ἐν τῷ Εὐρίπῳ 
 εἰκόνα σοί, βασιλεῦ κοσμοφθόρε, τήνδε σιδήρου 
 ἄνθεσαν, ὡς χαλκοῦ πολλὸν ἀτιμοτέρην, 
 ἀντὶ φόνου, πενίης τʼ ὀλοῆς, λιμοῦ τε, καὶ ὀργῆς, 
 οἷς πάντα φθείρεις ἐκ φιλοχρημοσύνης.

Anonymi Epigrammatici 
 
 
 ἐγγύθι τῆς Σκύλλης χαλεπὴν στήσαντο Χάρυβδιν, 
 ἄγριον ὠμηστὴν τοῦτον Ἀναστάσιον. 
 δείδιθι καὶ σύ, Σκύλλα, τεαῖς φρεσί, μὴ σὲ καὶ αὐτὴν 
 βρώξῃ, χαλκείην δαίμονα κερματίσας.

Anonymi Epigrammatici 
 
 
 εἰς κιναίδους 
 ἀνέρας ἠρνήσαντο, καὶ οὐκ ἐγένοντο γυναῖκες· 
 οὔτʼ ἄνδρες γεγάασιν, ἐπεὶ πάθον ἔργα γυναικῶν· 
 οὔτε γυναῖκες ἔασιν, ἐπεὶ φύσιν ἔλλαχον ἀνδρῶν. 
 ἀνέρες εἰσὶ γυναιξί, καὶ ἀνδράσιν εἰσὶ γυναῖκες.

Anonymi Epigrammatici 
 
 
 χωλὸν ἔχεις τὸν νοῦν, ὡς τὸν πόδα καὶ γὰρ ἀληθῶς 
 εἰκόνα τῶν ἐντὸς σὴ φύσις ἐκτὸς ἔχει.

Pseudo-lucianus 
 
 
 εἰπέ μοι εἰρομένῳ, Κυλλήνιε, πῶς κατέβαινεν 
 Λολλιανοῦ ψυχὴ δῶμα τὸ Φερσεφόνης ; 
 θαῦμα μέν, εἰ σιγῶσα· τυχὸν δέ τι καὶ σὲ διδάσκειν 
 ἤθελε. φεῦ, κείνου καὶ νέκυν ἀντιάσαι.

Apollonius rhodius 
 
 
 Καλλίμαχος τὸ κάθαρμα, τὸ παίγνιον, ὁ ξύλινος νοῦς· 
 αἴτιος ὁ γράψας Αἴτια Καλλίμαχος.

Lucillius 
 
 
 εἰς φυλακὴν βληθείς ποτε Μάρκος ὁ ἀργός, ἑκοντί, 
 ὀκνῶν ἐξελθεῖν, ὡμολόγησε φόνον.

Lucillius 
 
 
 τῆς νυκτὸς τροχάσας ἐν ὕπνοις ποτὲ Μάρκος ὁ ἀργός, 
 οὐκέτʼ ἐκοιμήθη μὴ πάλι που τροχάσῃ.

Lucillius 
 
 
 εἰς γραμματικὸν κερασφόρον 
 ἔξω παιδεύεις Πάριδος κακὰ καὶ Μενελάου. 
 ἔνδον ἔχων πολλοὺς σῆς Ἑλένης Πάριδας.

Lucillius 
 
 
 οὐδεὶς γραμματικῶν δύναταί ποτε ἄρτιος εἶναι, 
 ὀργήν, καὶ μῆνιν, καὶ χόλον εὐθὺς ἔχων.

Palladas 
 
 
 βέλτερον Ἡγέμονος λῃστοκτόνου ἐς κρίσιν ἐλθεῖν, 
 ἢ τοῦ χειρουργοῦ Γενναδίου παλάμας. 
 ὃς μὲν γὰρ φονέας ὁσίως στυγέων κατατέμνει· 
 ὃς δὲ λαβὼν μισθοὺς εἰς Ἀίδην κατάγει.

Palladas 
 
 
 εἰς Μάγνον ἰατροσοφιστήν 
 Μάγνος ὅτʼ εἰς Ἀίδην κατέβη, τρομέων Ἀϊδωνεὺς 
 εἶπεν ἀναστήσων ἤλυθε καὶ νέκυας.

Anonymi Epigrammatici 
 
 
 τοὺς καταλείψαντας γλυκερὸν φάος οὐκέτι θρηνῶ, 
 τοὺς δʼ ἐπὶ προσδοκίῃ ζῶντας ἀεὶ θανάτου.

Palladas 
 
 
 εἰς Δαμόνικον ὕπαρχον 
 πολλοὶ πολλὰ λέγουσιν, ὅμως δʼ οὐ πάντα δύνανται 
 ῥήμασιν ἐξειπεῖν ῥεύματα σῶν παθέων· 
 ἓν δʼ ἐπὶ σοῦ παράδοξον ἐθαυμάσαμεν καὶ ἄπιστον, 
 δάκρυα πῶς κλέπτων εἶχες ἑτοιμότατα. 
 Χαλκίδος ἐκ γαίης ἀπεχάλκισε τὴν πόλιν ἡμῶν, 
 κλέπτων, καὶ κλέπτων δάκρυσι κερδαλέοις,

Palladas 
 
 
 ἐκ γῆς Λωτοφάγων μέγας ὄρχαμος ἦλθε Λυκάων 
 Χαλκίδος ἐκ γαίης ἀντιοχευόμενος.

Palladas 
 
 
 Θηλυφανὲς παράδοξον ἐθαυμάσαμεν πάθος ἄλλο· 
 ἔκλαιεν κλέπτων, κλεπτομένους ἐλεῶν, 
 ὃς κλέπτων ἥγνευε, καὶ ἁγνεύων ἀπεσύλα, 
 μηδὲν ἔχων καθαρόν, μηδὲ τὸ σῶμα ῥύπου.

Palladas 
 
 
 οὐδὲν γυναικὸς χεῖρον, οὐδὲ τῆς καλῆς· 
 δούλου δὲ χεῖρον οὐδέν, οὐδὲ τοῦ καλοῦ· 
 χρῄζεις ὅμως οὖν τῶν ἀναγκαίων κακῶν. 
 εὔνουν νομίζεις δοῦλον εἶναι δεσπότῃ; 
 καλὸς δʼ ἂν εἴη δοῦλος ὁ τὰ σκέλη κλάσας.

Palladas 
 
 
 ὁ τὴν γυναῖκα τὴν ἄμορφον δυστυχῶν, 
 λύχνους ἀνάψας ἑσπέρας σκότος βλέπει.

Palladas 
 
 
 κουρεὺς καὶ ῥαφιδεὺς κατεναντίον ἦλθον ἀγῶνος, 
 καὶ τάχα νικῶσιν τὸ ξυρὸν αἱ ῥαφίδες.

Palladas 
 
 
 ὦ τῆς ταχίστης ἁρπαγῆς τῆς τοῦ βίου· 
 ἀνὴρ δανειστὴς, τῶν χρόνων γλύφων τόκους, 
 τέθνηκεν εὐθὺς ἐν ῥοπῆς καιρῷ βραχεῖ, 
 ἐν δακτύλοισι τοὺς τόκους σφίγγων ἔτι.

Palladas 
 
 
 Δακτυλικὴν ψῆφόν τις ἔχων πέρι δάκτυλα χειρῶν 
 ψήφῳ τοῦ θανάτου προὔλαβεν εἰς ἀίδην. 
 ζῇ δʼ ἡ ψῆφος νῦν τοῦ ψηφίζοντος ἐρήμη, 
 ψυχῆς ἁρπαγίμης ἔνθεν ἐλαυνομένης.

Palladas 
 
 
 τί ὠφέλησας τὴν πόλιν στίχους γράφων, 
 χρυσὸν τοσοῦτον λαμβάνων βλασφημίας, 
 πωλῶν ἰάμβους, ὡς ἔλαιον ἔμπορος;

Palladas 
 
 
 τοῦ	αὐτοῦ 
 εἴς τινα φιλόσοφον γενόμενον ὕπαρχον πόλεως ἐπὶ Βαλεντινιανοῦ καὶ Βάλεντος 
 ἄντυγος οὐρανίης ὑπερήμενος, ἐς πόθον ἦλθες 
 ἄντυγος ἀργυρέης· αἶσχος ἀπειρέσιον 
 ἦσθά ποτε κρείσσων· αὖθις δʼ ἐγένου πολὺ χείρων. 
 δεῦρʼ ἀνάβηθι κάτω· νῦν γὰρ ἄνω κατέβης.

Palladas 
 
 
 ἵππον ὑποσχόμενός μοι Ὀλύμπιος ἤγαγεν οὐράν, 
 ἧς ὀλιγοδρανέων ἵππος ἀπεκρέματο.

Pseudo-lucianus 
 
 
 πλοῦτον μὲν πλουτοῦντος ἔχεις, ψυχὴν δὲ πένητος, 
 ὦ τοῖς κληρονόμοις πλούσιε, σοὶ δὲ πένης.

Lucillius 
 
 
 εἴ τινʼ ἔχεις Διόνυσον ἐνὶ μεγάροισι τεοῖσι, 
 τὸν κισσὸν ἀφελὼν, θριδάκων φύλλοις στεφάνωσον.

Timon 
 
 
 εἰς Κλεάνθην 
 τίς δʼ οὗτος κτίλος ὣς ἐπιπωλεῖται στίχας ἀνδρῶν; 
 μωλύτης, ἐπέων λίθος Ἄσσιος, ὅλμος ἄτολμος.

Anonymi Epigrammatici 
 
 
 εἰς γυναῖκα μεθυστρίδα 
 
 α. πῶς φιλέεις, ὦ μῆτερ, ἐμοῦ πλέον υἱέος οἶνον; 
 δὸς πιέειν οἴνοιο, ἐπεὶ γάλα τὸ πρὶν ἔδωκας. 
 
 β. ὦ παῖ, σὴν μὲν δίψαν ἐμὸν γάλα τὸ πρὶν ἔπαυσε· 
 νῦν ἴθι πῖνε ὕδωρ, καὶ παύεο δίψαν ἑοῖο.

Anonymi Epigrammatici 
 
 
 Δέρκεο πῶς διψῶν υἱὸς χέρα μητέρι τείνει· 
 ἡ δὲ γυνή, ἅτε πᾶσα γυνή, κεκρατημένη οἴνῳ, 
 ἐν λαγύνῳ πίνουσα, τόδʼ ἔννεπε λοξὸν ἰδοῦσα· 
 “ ἐκ βρόχθου ὀλίγοιο τί σοι δῶ, τέκνον ἐμεῖο ; 
 ξέστας γὰρ τριάκοντα μόνους λάγυνὸς γʼ ὅδε χωρεῖ.” 
 “ μῆτερ, μητρυιῆς χαλεπὸν τρόπον ἀντικρατοῦσα, 
 ἀμπέλου ἡδυτάτης τάδε δάκρυα δός μοι ἀφύσσειν.” 
 “μῆτερ ἐμή, δύσμητερ, ἀπηνέα θυμὸν ἔχουσα, 
 εἰ φιλέεις με τὸν υἷα, δίδου μέ τι τυτθὸν ἀφύσσειν.”

Palladas 
 
 
 ὑβρίζεις· τί τὸ θαῦμα; τί δυσχερές; ἀλλὰ φέρω σε· 
 τῶν γὰρ ὑβριζόντων ἡ θρασύτης κόλασις.

Palladas 
 
 
 πολλὰ λαλεῖς, ἄνθρωπε, χαμαὶ δὲ τίθῃ μετὰ μικρόν. 
 σίγα, καὶ μελέτα ζῶν ἔτι τὸν θάνατον.

Palladas 
 
 
 ἥλιος ἀνθρώποις αὐγῆς θεός· εἰ δὲ καὶ αὐτὸς 
 ὕβριζεν φαίνων, οὐδὲ τὸ φῶς ἐπόθουν.

Palladas 
 
 
 οὐκ ἐμέ, τὴν πενίην δὲ καθύβρισας· εἰ δὲ καὶ ὁ Ζεὺς 
 ἦν ἐπὶ γῆς πτωχός, καὐτὸς ἔπασχεν ὕβριν.

Palladas 
 
 
 εἰ πένομαι, τί πάθω; τί με μισεῖς οὐκ ἀδικοῦντα; 
 πταῖσμα τόδʼ ἐστὶ Τύχης, οὐκ ἀδίκημα τρόπων.

Palladas 
 
 
 πάντες μὲν δειλοὶ καὶ ἀλαζόνες εἰσί, καὶ εἴ τι 
 ἐν τοῖς ἀνθρώποις ἄλλο πέφυκε πάθος· 
 ἀλλʼ ὁ λογισμὸν ἔχων τῷ πλησίον οὐκ ἀναφαίνει, 
 ἔνδον ἀποκρύπτων τῇ συνέσει τὸ πάθος. 
 σῆς δὲ θύρα ψυχῆς ἀναπέπταται· οὐδένα λήθεις 
 οὔτε καταπτήσσων, οὔτε θρασυνόμενος.

Palladas 
 
 
 τέκνον ἀναιδείης, ἀμαθέστατε, θρέμμα Μορίης, 
 εἰπέ, τί βρενθύῃ μηδὲν ἐπιστάμενος; 
 
 ἐν μὲν γραμματικοῖς ὁ Πλατωνικός· ἂν δὲ Πλάτωνος 
 δόγματά τις ζητῇ, γραμματικὸς σὺ πάλιν. 
 ἐξ ἑτέρου ʽφεύγεις ἐπὶ θάτερον οὔτε δὲ τέχνην 
 οἶσθα γραμματικήν, οὔτε Πλατωνικὸς εἶ.

Palladas 
 
 
 ἂν μετʼ Ἀλεξάνδρειαν ἐς Ἀντιόχειαν ἀπέλθῃς, 
 καὶ μετὰ τὴν Συρίην Ἰταλίας ἐπιβῇς, 
 τῶν δυνατῶν οὐδείς σε γαμήσει· τοῦτο γὰρ αἰεὶ 
 οἰομένη πηδᾷς εἰς πόλιν ἐκ πόλεως.

Palladas 
 
 
 υἱὸν ἔχεις τὸν Ἔρωτα, γυναῖκα δὲ τὴν Ἀφροδίτην 
 οὐκ ἀδίκως, χαλκεῦ, τὸν πόδα χωλὸν ἔχεις.

Lucillius 
 
 
 τὸν πόδα τῇ βελόνῃ τρυπῶν Κλεόνικος ὁ λεπτός, 
 αὐτὸς ἐτρύπησεν τῷ ποδὶ τὴν βελόνην.

Lucillius 
 
 
 Θαρσύμαχε, πλοῦτον πολὺν ὤλεσας ἐξ ἐπιβουλῆς, 
 εἰς οὐδὲν δʼ ἥκεις ἄθλιος ἐξαπίνης, 
 φεισάμενος, δανίσας, τοκίσας τόκον, ὑδροποτήσας, 
 πολλάκι μηδὲ φαγών, ὥστε τι πλεῖον ἔχειν. 
 ἀλλʼ εἴ μοι λογίσαιο τὸ πεινῆν καὶ τότε καὶ νῦν, 
 οὐδὲν ἔλαττον ἔχεις ὧν τότʼ ἔδοξας ἔχειν.

Lucillius 
 
 
 ἠγόρασας πλοκάμους, φῦκος, μέλι, κηρόν, ὀδόντας· 
 τῆς αὐτῆς δαπάνης ὄψιν ἂν ἠγόρασας.

Lucillius 
 
 
 οὕτως ἔστʼ ἀργὸς Πανταίνετος, ὥστε πυρέξας 
 μηκέτʼ ἀναστῆναι παντὸς ἐδεῖτο θεοῦ. 
 καὶ νῦν οὐκ ἐθέλων μὲν ἐγείρεται, ἐν δʼ οἱ αὐτῷ 
 κωφὰ θεῶν ἀδίκων οὔατα μεμφόμενος.

Lucillius 
 
 
 οὐδενὸς ἐνθάδε νῦν τεθνηκότος, ὦ παροδῖτα, 
 Μάρκος ὁ ποιητὴς ᾠκοδόμηκε τάφον, 
 καὶ γράψας ἐπίγραμμα μονόστιχον, ὧδʼ ἐχάραξε· 
 
 κλαύσατε δωδεκέτη Μάξιμον ἐξ Ἐφέσου. 
 
 οὐδὲ γὰρ εἶδον ἐγώ τινα Μάξιμον εἰς δʼ ἐπίδειξιν 
 ποιητοῦ κλαίειν τοῖς παριοῦσι λέγω.

Lucillius 
 
 
 ἀργυρέῃ λιμῷ τις, ἐς εἰλαπίνην με καλέσσας, 
 ἔκτανε, πειναλέους τοὺς πίνακας προφέρων. 
 ὀχθήσας δʼ ἄρʼ ἔειπον ἐν ἀργυροφεγγέι λιμῷ· 
 
 ποῦ μοι χορτασίη ὀστρακίνων πινάκων;

Lucillius 
 
 
 ἐζήτουν πινάκων πόθεν οὔνομα τοῦτο καλέσσω, 
 καὶ παρὰ σοὶ κληθείς, εὗρον ὅθεν λέγεται. 
 πείνης γὰρ μεγάλης μεγάλους πίνακας παρέθηκας, 
 ὄργανα τοῦ λιμοῦ πειναλέους πίνακας.

Lucillius 
 
 
 εἴσιδεν Ἀντίοχος τὴν Λυσιμάχου ποτὲ τύλην, 
 κοὐκέτι τὴν τύλην εἴσιδε Λυσίμαχος.

Anonymi Epigrammatici 
 
 
 εἰς ἱερὸν ποτʼ ἀγῶνα Μίλων μόνος ἦλθʼ ὁ παλαιστής· 
 τὸν δʼ εὐθὺς στεφανοῦν ἀθλοθέτης ἐκάλει. 
 προσβαίνων δʼ ὤλισθεν ἐπʼ ἰσχίον οἱ δʼ ἐβόησαν 
 τοῦτον μὴ στεφανοῦν, εἰ μόνος ὢν ἔπεσεν. . 
 ἀνστὰς δʼ ἐν μέσσοις ἀντέκραγεν “οὐχὶ τρίʼ ἐστὶν 
 ἓν κεῖμαι· λοιπὸν τἆλλα μέ τις βαλέτω.”

Palladas 
 
 
 Ἀντίσπαστον ἐμοί τις ὄνον μακρόθυμον ἔδωκεν, 
 τῶν βασταζομένων ὅρμον ὁδοιπορίης, 
 υἱὸν τῆς βραδυτῆτος ὄνον, πόνον, ὄκνον, .ὄνειρον, 
 τῶν ἀνακαμπτόντων ὑστάτιον πρότερον.

Philodemus 
 
 
 Ἀντικράτης ᾔδει τὰ σφαιρικὰ μᾶλλον Ἀράτου 
 πολλῷ, τὴν ἰδίην δʼ οὐκ ἐνόει γένεσιν 
 διστάζειν γὰρ ἔφη, πότερʼ ἐν κριῷ γεγένηται 
 ἢ διδύμοις, ἢ τοῖς ἰχθύσιν ἀμφοτέροις. 
 εὕρηται δὲ σαφῶς ἐν τοῖς τρισί καὶ γὰρ ὀχευτὴς 
 καὶ μωρὸς μαλακὸς τʼ ἐστὶ καὶ ὀψοφάγος.

Automedon 
 
 
 Ἀνθρακίων δέκα μέτρα φέρων, ἔσο καὶ σὺ πολίτης· 
 ἢν δὲ καὶ ὗν ἀγάγῃς, αὐτὸς ὁ Τριπτόλεμος. 
 
 δεῖ δὲ καὶ Ἡρακλείδῃ ὑφηγητῆρι δοθῆναι 
 ἢ καυλοὺς κράμβης, ἢ φακόν, ἢ κοχλίας. 
 ταῦτʼ ἔχε, καὶ λέγε σαυτὸν Ἐρεχθέα, Κέκροπα, Κόδρον, 
 ὃν κʼ ἐθέλῃς· οὐδεὶς οὐδὲν ἐπιστρέφεται.

Marcus Argentarius 
 
 
 Ἀντιγόνην ἔστεργε Φιλόστρατος· ἦν δʼ παλαισταῖς 
 ὁ τλήμων Ἴρου πέντε πενιχρότερος. 
 εὗρε δʼ ὑπὸ κρυμοῦ γλυκὺ φάρμακον ἀντία γὰρ σχὼν 
 γούνατʼ ἐκοιμήθη, ξεῖνε, μετʼ Ἀντιγόνης.

Philippus 
 
 
 γραμματικοὶ Μώμου στυγίου τέκνα, σῆτες ἀκανθῶν, 
 τελχῖνες βίβλων, Ζηνοδότου σκύλακες, 
 Καλλιμάχου στρατιῶται, ὃν ὡς ὅπλον ἐκτανύσαντες, 
 οὐδʼ αὐτοῦ κείνου γλῶσσαν ἀποστρέφετε, 
 συνδέσμων λυγρῶν θηρήτορες, οἷς τὸ μὶν ἢ 
 
 σφὶν 
 εὔαδε, καὶ ζητεῖν εἰ κύνας εἶχε Κύκλωψ, 
 τρίβοισθʼ εἰς αἰῶνα κατατρύζοντες ἀλιτροὶ 
 ἄλλων ἐς δʼ ἡμᾶς ἰὸν ἀποσβέσατε.

Antiphanes 
 
 
 γραμματικῶν περίεργα γένη, ῥιζωρύχα μούσης 
 ἀλλοτρίης, ἀτυχεῖς σῆτες ἀκανθοβάται, 
 
 τῶν μεγάλων κηλῖδες, ἐπʼ Ἠρίννῃ δὲ κομῶντες, 
 πικροὶ καὶ ξηροὶ Καλλιμάχου πρόκυνες, 
 ποιητῶν λῶβαι, παισὶ σκότος ἀρχομένοισιν, 
 ἔρροιτʼ, εὐφώνων λαθροδάκναι κόριες.

Palladas 
 
 
 ῥῶ καὶ Λάμβδα μόνον κόρακας κολάκων διορίζει· 
 λοιπὸν ταὐτὸ κόραξ βωμολόχος τε κόλαξ. 
 τοὔνεκά μοι, βέλτιστε, τόδε ζῷον πεφύλαξο, 
 εἰδὼς καὶ ζώντων τοὺς κόλακας κόρακας.

Automedon 
 
 
 
 α. δέξαι, Φοῖβε, τὸ δεῖπνον, ὅ σοι φέρω. β. ἤν τις ἐάσῃ, 
 δέξομαι. α. εἶτα φοβῇ καὶ σύ τι, Λητοΐδη; 
 
 β. οὐδένα τῶν ἄλλων, πλὴν Ἄρριον οὗτος ἔχει 
 ἅρπαγος ἰκτίνου χεῖρα κραταιοτέρην, 
 ἀκνίσου βωμοῖο νεωκόρος· ἢν τελέσῃ δὲ 
 τὴν πομπήν, ἄρας ᾤχεθʼ ἅπαντα πάλιν. 
 ἐν Διὸς ἀμβροσίῃ πολλὴ χάρις· εἷς γὰρ ἂν ὑμέων 
 ἤμην, εἰ λιμοῦ καὶ θεὸς ᾐσθάνετο.

Automedon 
 
 
 ἐχθὲς δειπνήσας τράγεον πόδα, καὶ δεκαταῖον 
 κανναβίνης κράμβης μήλινον ἀσπάραγον, 
 εἰπεῖν τὸν καλέσαντα φυλάσσομαι· ἔστι γὰρ ὀξύς, 
 καὶ φόβος οὐχ ὁ τυχὼν μή με πάλιν καλέσῃ.

Automedon 
 
 
 πώγων, καὶ λάσιαι μηρῶν τρίχες, ὡς ταχὺ πάντα 
 ὁ χρόνος ἀλλάσσει· Κόννιχε, τοῦτʼ ἐγένου. 
 οὐκ ἔλεγον; “μὴ πάντα βαρὺς θέλε μηδὲ βάναυσος 
 εἶναι· καὶ κάλλους εἰσί τινες Νεμέσεις.” 
 ἦλθες ἔσω μάνδρης, ὑπερήφανε· νῦν ὅτι βούλει 
 οἴδαμεν ἀλλʼ ἐξῆν καὶ τότʼ ἔχειν σε φρένας.

Antipater 
 
 
 τὴν ξηρὴν ἐπὶ νῶτα Λυκαινίδα, τὴν Ἀφροδίτης 
 λώβην, τὴν ἐλάφου παντὸς ἀπυγοτέρην, 
 αἰπόλος ᾗ μεθύων οὐκ ἄν ποτε, φασί, συνῴκει, 
 γοῖ, γοῖ. τοιαῦται Σιδονίων ἄλοχοι.

Nicarchus II 
 
 
 τὴν μίαν Ἑρμογένης κἀγώ ποτε καὶ Κλεόβουλος 
 ἤγομεν εἰς κοινὴν κύπριν Ἀριστοδίκην· 
 ἧς ἔλαχον μὲν ἐγὼ πολιὴν ἅλα ναιέμεν αὐτός· 
 εἷς γὰρ ἕν, οὐ πάντες πάντα, διειλόμεθα. 
 Ἑρμογένης δʼ ἔλαχε στυγερὸν δόμον εὐρώεντα, 
 ὕστατον, εἰς ἀφανῆ χῶρον ὑπερχόμενος, 
 ἔνθʼ ἀκταὶ νεκύων, καὶ ἐρινεοὶ ἠνεμόεντες 
 δινεῦνται πνοιῇ δυσκελάδων ἀνέμων. 
 Ζῆνα δὲ θὲς Κλεόβουλον, ὃς οὐρανὸν εἰσαναβαίνειν, 
 τὸ ψολόεν κατέχων ἐν χερὶ πῦρ, ἔλαχεν. 
 γῆ δʼ ἔμενε ξυνὴ πάντων ψίαθον γὰρ ἐν αὐτῇ 
 στρώσαντες, τὴν γραῦν ὧδε διειλόμεθα.

Nicarchus II 
 
 
 Δημῶναξ, μὴ πάντα κάτω βλέπε, μηδὲ χαρίζου 
 τῇ γλώσσῃ· δεινὴν χοῖρος ἄκανθαν ἔχει. 
 καὶ σὺ ζῇς † ἡμῖν, ἐν Φοινίκῃ δὲ καθεύδεις, 
 κοὐκ ὢν ἐκ Σεμέλης μηροτραφὴς γέγονας.

Nicarchus II 
 
 
 ἐκλήθην ἐχθές, Δημήτριε· σήμερον ἦλθον 
 δειπνεῖν. μὴ μέμψῃ, κλίμακʼ ἔχεις μεγάλην 
 ἐν ταύτᾐ πεποίηκα πολὺν χρόνον οὐδʼ ἂν ἐσώθην 
 σήμερον, ἀλλʼ ἀνέβην κέρκον ὄνου κατέχων. 
 ἧψαι τῶν ἄστρων Ζεὺς ἡνίκα τὸν Γανυμήδην 
 ἥρπασε, τῇδʼ αὐτόν, φαίνετʼ, ἔχων ἀνέβη. 
 ἔνθεν δʼ εἰς Ἀίδην ποτʼ ἀφίξεαι; οὐκ ἀφυὴς εἶ 
 εὕρηκας τέχνην πῶς ἒσῃ ἀθάνατος.

Nicarchus II 
 
 
 εἶχε Φίλων λέμβον Σωτήριχον ἀλλʼ ἐν ἐκείνῳ 
 σωθῆνʼ οὐδὲ Ζεὺς αὐτὸς ἴσως δύναται. 
 οὔνομα γὰρ μόνον ἦν Σωτήριχος, οἱ δʼ ἐπιβάντες 
 ἔπλεον ἢ παρὰ γῆν, ἢ παρὰ Φερσεφόνην.

Nicarchus II 
 
 
 οὐ πλεῖν, ἀλλʼ ἀντλεῖν ἡμᾶς Εἴκανδρος ὁ πρωρεὺς 
 εἰς τὴν εἰκόσορον φαίνεται ἐμβιβάσας· 
 οὐκ ὀλίγον γὰρ ἔνεστιν ὕδωρ ἔσω, ἀλλʼ ὁ Ποσειδῶν 
 ἐν ταύτῃ διαπλεῖν φαίνεται εἰς τὸ πέραν 
 
 νῦν πρῶτον ναῦς ὦπται ὑδρωπική, ἀλλά γε [ δείδω] 
 μὴ σορὸν οὖσαν ἴδῃς τὴν πάλαι εἰκόσορον.

Callicter 
 
 
 Φαρμακίοισι Ῥόδων λέπραν καὶ χοιράδας αἴρει· 
 τἆλλα δὲ πάντʼ αἴρει καὶ δίχα φαρμακίων.

Anonymi Epigrammatici 
 
 
 Δαμαγόραν καὶ λοιμὸν ἰσόψηφόν τις ἀκούσας 
 ἔστησ’ ἀμφοτέρων τὸν τρόπον ἐκ κανόνος· 
 εἰς τό μέρος δὲ καθείλκετʼ ἀνελκυσθὲν τὸ τάλαντον 
 Δαμαγόρου, λοιμὸν δʼ εὗρεν ἐλαφρότερον.

Anonymi Epigrammatici 
 
 
 ὦ τλῆμον Κυνέγειρε, καὶ ἐν ζωοῖς καὶ ἀπελθὼν, 
 ὡς αἰεὶ κόπτᾐ ῥήμασι καὶ κοπίσιν. 
 πρόσθε μὲν ἐν πολέμοισι τεὴ πέσε μαρναμένη χείρ· 
 νῦν δὲ σ’ ὁ γραμματικὸς καὶ ποδὸς ἐστέρισεν,

Anonymi Epigrammatici 
 
 
 τῆς Ἀσίης τὰ λάφυρα λαβὼν ἔπλευσε Καρῖνος 
 ἤματι χειμερίῳ, δυομένων ἐρίφων· 
 εἶδε καὶ Ἀδράδστεια τὸ φορτίον ὃς δʼ ἐφορώσης 
 ᾤχετο, καὶ πελάγους δαίμοσιν ἐγγελάσας.

Anonymi Epigrammatici 
 
 
 Βουλεύεις, Ἀγαθῖνε· τὸ βῆτα δὲ τοῦτʼ ἐπρίω νῦν, 
 εἰπέ, πόσης τιμῆς; δέλτα γὰρ ἦν πρότερον.

Anonymi Epigrammatici 
 
 
 τὴν φωνὴν ἐνοπήν σε λέγειν ἐδίδαξεν Ὅμηρος· 
 τὴν γλῶσσαν δʼ ἐνοπὴν τίς σ’ ἐδίδαξεν ἔχειν;

Anonymi Epigrammatici 
 
 
 τὴν κεφαλὴν σείεις, καὶ τὴν πυγὴν ἀνασείεις· 
 ἓν μὲν μαινομένου, ἓν δὲ περαινομένου.

Palladas 
 
 
 ὤμοσα μυριάκις ἐπιγράμματα μηκέτι ποιεῖν 
 πολλῶν γὰρ μωρῶν ἔχθραν ἐπεσπασάμην. 
 ἀλλʼ ὁπόταν κατίδω τοῦ Παφλαγόνος τὸ πρόσωπον 
 Πανταγάθου, στέξαι τὴν νόσον οὐ δύναμαι.

Palladas 
 
 
 Αἰνίζειν μὲν ἄριστον, ὁ δὲ ψόγος ἔχθεος ἀρχή· 
 ἀλλὰ κακῶς εἰπεῖν, Ἀττικόν ἐστι μέλι.

Anonymi Epigrammatici 
 
 
 Κήλην κηλήτου μὴ φαινομένου προτέθεικας. 
 μή μοι τὴν κήλην αὐτὸν ἰδεῖν δέομαι.

Anonymi Epigrammatici 
 
 
 Σιλβανὸς δύο παῖδας ἔχων, Οἶνόν τε καὶ Ὕπνον, 
 οὐκέτι τὰς Μούσας, οὐδὲ φίλους φιλέει· 
 ἀλλʼ ὁ μὲν ἐκ λεχέων νιν ἐύρροος ἐς φρένα θέλγει, 
 ἄλλος δʼ ἐς θαλάμους ῥεγχόμενον κατέχει.

Anonymi Epigrammatici 
 
 
 εἰς Μητρόδοτον Βένετον ἔχοντα πρασίνην τράπεζαν 
 Μητρόδοτος στυγέων πρασίνων αἰώνιον ἄχθος, 
 μνημοσύνην μίσους τήνδε τράπεζαν ἔχει.

Anonymi Epigrammatici 
 
 
 Μητρόφανες, κύκνοψι, δασύθριξ, δῖε πελαργέ, 
 τῇ καὶ τῇ κραδάων κεφαλὴν γεράνοισιν ὁμοίην, 
 μηκεδανὸν καράκαλλον ὑπὲκ δαπέδοιο κομίζεις.

Automedon 
 
 
 μέχρι τίνος, Πολύκαρπε, κενῆς παράσιτε τραπέζης, 
 λήσῃ κερματίοις χρώμενος ἀλλοτρίοις; 
 οὐ γὰρ ἔτʼ εἰν ἀγορῇ σε βλέπω πολὺν ἀλλʼ ὑποκάμπτεις 
 ἤδη, καὶ ζητεῖς ποῖ σε φέρωσι πόδες. 
 πᾶσιν ἐπαγγέλλῃ· “ κόμισαι τὸ σὸν αὔριον· ἔρχου 
 καὶ λάβε·” κοὐδʼ ὀμόσας, οὐκέτι πίστιν ἔχεις. 
 Κυζικόθεν σε φέρων ἄνεμος Σαμόθρᾳξι πέλασσεν 
 τοῦτό σε τοῦ λοιποῦ τέρμα μένει βιότου.

Philippus 
 
 
 Χαίροιθʼ οἱ περὶ κόσμον ἀεὶ πεπλανηκότες ὄμμα, 
 οἳ τʼ ἀπʼ Ἀριστάρχου σῆτες ἀκανθολόγοι. 
 ποῖ γὰρ ἐμοὶ ζητεῖν, τίνας ἔδραμεν ἥλιος οἴμους, 
 καὶ τίνος ἦν Πρωτεὺς, καὶ τίς ὁ Πυγμαλίων; 
 γινώσκοιμʼ ὅσα λευκὸν ἔχει στίχον ἡ δὲ μέλαινα 
 ἱστορίη τήκοι τοὺς Περικαλλιμάχους.

Antiphanes 
 
 
 θηρῶν βροτὲ μᾶλλον ἀνήμερε, πάντα σε μισεῖ, 
 πατρολέτωρ· πάντῃ δʼ ἐκδέχεταί σε μόρος. 
 ἢν ἐπὶ γῆς φεύγῃς, ἀγχοῦ λύκος· ἢν δὲ πρὸς ὕψος 
 δενδροβατῇς, ἀσπὶς δεῖμʼ ὑπὲρ ἀκρεμόνων. 
 πειράζεις καὶ Νεῖλον; ὁ δʼ ἐν δίναις κροκόδειλον 
 ἔτρεφεν, εἰς ἀσεβεῖς θῆρα δικαιότατον.

Palladas 
 
 
 εἰπὲ πόθεν σὺ μετρεῖς κόσμον καὶ πείρατα γαίης 
 ἐξ ὀλίγης γαίης σῶμα φέρων ὀλίγον. 
 σαυτὸν ἀρίθμησον πρότερον καὶ γνῶθι σεαυτόν, 
 καὶ τότʼ ἀριθμήσεις γαῖαν ἀπειρεσίην. 
 εἰ δʼ ὀλίγον πηλὸν τοῦ σώματος οὐ καταριθμεῖς, 
 πῶς δύνασαι γνῶναι τῶν ἀμέτρων τὰ μέτρα;

Agathias Scholasticus 
 
 
 εἰς δικολόγον ἀδικοῦντα 
 νήπιε, πῶς σε λέληθε Δίκης ζυγόν, οὐ νοέεις δὲ 
 ἀνδράσιν οὐχ ὁσίοις ψῆφον ὀφειλομένην; 
 
 ῥήτρῃ πιστεύεις πυκινόφρονι, σῇ τε μενοινῇ 
 ποικίλον αὐδῆσαι μῦθον ἐπισταμένῃ. 
 ἐλπίζειν ἔξεστι· Θέμιν δʼ οὐκ οἶδεν ἀμεῖψαι 
 τῆς σῆς ἠλεμάτου παίγνια φαντασίης.

Palladas 
 
 
 τῷ πτισάνην πωλοῦντι τὸ κελλίον ἐχθὲς ἔδωκα, 
 καὶ φοβερὸν πύκτην σήμερον εὗρον ἔσω. 
 ὡς δʼ ἔλεγον, σὺ τίς εἶ; πόθεν ἤλυθες ἡμέτερον δῶ; 
 
 πυγμαχίης κατʼ ἐμοῦ χεῖρας ἀνέσχεν ἄνω. 
 ψύττα δʼ ἐγὼ κατέτεινα, φοβεύμενος ἄγριον ἄνδρα, 
 τὸν πτιστὴν πύκτην ἐξαπίνης ὁρόων. 
 ἀλλά σε, πρὸς πύκτου Πολυδεύκεος ἠδὲ καὶ αὐτοῦ 
 Κάστορος, ἱκνοῦμαι, καὶ Διὸς ἱκεσίου, 
 τὸν πύκτην ἀπόκρουσον, ἐμὸν χόλον οὐ δύναμαι γὰρ 
 πυκτεύειν καθάπαξ μηνὸς ἐπερχομένου.

Agathias Scholasticus 
 
 
 τὸν σοφὸν ἐν κιθάρῃ], τὸν μουσικὸν Ἀνδροτίωνα 
 εἴρετό τις τοίην κρουματικὴν σοφίην 
 “ δεξιτερὴν ὑπάτην ὁπότε πλήκτροισι δόνησας, 
 ἡ λαιὴ νήτη πάλλεται αὐτομάτως 
 λεπτὸν ὑποτρίζουσα, καὶ ἀντίτυπον τερέτισμα 
 πάσχει, τῆς ἰδίης πλησσομένης ὑπάτης· 
 ὥστε με θαυμάζειν πῶς ἄπνοα νεῦρα ταθέντα 
 ἡ φύσις ἀλλήλοις θήκατο συμπαθέα.” 
 ὃς δὲ τὸν ἐν πλήκτροισιν Ἀριστόξεινον ἀγητὸν 
 ὤμοσε μὴ γνῶναι τήνδε θεημοσύνην 
 ἔστι δʼ, ἔφη, λύσις ἥδε· τὰ νευρία πάντα τέτυκται 
 ἐξ ὄιος χολάδων ἄμμιγα τερσομένων 
 
 τοὔνεκεν εἰσιν ἀδελφά, καὶ ὡς ξύμφυλα συνηχεῖ, 
 ξυγγενὲς ἀλλήλων φθέγμα μεριζόμενα. 
 γνήσια γὰρ τάδε πάντα, μιῆς ἅτε γαστρὸς ἐόντα, 
 καὶ τῶν ἀντιτύπων κληρονομεῖ πατάγων. 
 καὶ γὰρ δεξιὸν ὄμμα κακούμενον ὄμματι λαιῷ 
 πολλάκι τοὺς ἰδίους ἀντιδίδωσι πόνους.

Palladas 
 
 
 Ἑρμολύκου θυγάτηρ μεγάλῳ παρέλεκτο πιθήκῳ 
 ἡ δʼ ἔτεκεν πολλοὺς Ἑρμοπιθηκιάδας. 
 εἰ δʼ Ἑλένην ὁ Ζεὺς καὶ Κάστορα καὶ Πολυδεύκην 
 ἐκ Λήδης ἔτεκεν, κύκνον ἀμειψάμενος, 
 Ἑρμιόνῃ γε Κόραξ παρελέξατο· ἡ δὲ τάλαινα 
 φρικτῶν δαιμονίων ἑρμαγέλην ἔτεκεν.

Agathias Scholasticus 
 
 
 ἄλλον Ἀριστοτέλην, Νικόστρατον, ἰσοπλάτωνα, 
 σκινδαλαμοφράστην αἰπυτάτης σοφίης, 
 τοῖα περὶ ψυχῆς τις ἀνείρετο· “ πῶς θέμις εἰπεῖν 
 τὴν ψυχήν; θνητήν, ἢ πάλιν ἀθάνατον; 
 σῶμα δὲ δεῖ καλέειν, ἢ ἀσώματον; ἐν δὲ νοητοῖς 
 τακτέον, ἢ ληπτοῖς, ἢ τὸ συναμφότερον;” 
 αὐτάρ ὃ τὰς βίβλους ἀνελέξατο τῶν μετεώρων, 
 καὶ τὸ περὶ ψυχῆς ἔργον Ἀριστοτέλους, 
 καὶ παρὰ τῷ Φαίδωνι Πλατωνικὸν ὕψος ἐπιγνούς, 
 πᾶσαν ἐνησκήθη πάντοθεν ἀτρεκίην. 
 εἶτα περιστέλλων τὸ τριβώνιον, εἶτα γενείου 
 ἄκρα καταψήχων, τὴν λύσιν ἐξέφερεν 
 
 “ εἴπερ ὅλως ἔστι ψυχῆς φύσις ʽοὐδὲ γὰρ οἶδἀ, 
 ἢ θνητὴ πάντως ἐστὶν ἢ ἀθάνατος, 
 στεγνοφυὴς ἢ ἄυλος· ὅταν δʼ Ἀχέροντα περήσῃς, 
 κεῖθι τὸ νημερτὲς γνώσεαι ὡς ὁ Πλάτων. 
 εἰ δʼ ἐθέλεις, τὸν παῖδα Κλεόμβροτον Ἀμβρακιώτην 
 μιμοῦ, καὶ τεγέων σὸν δέμας ἐκχάλασον 
 καί κεν ἐπιγνοίης δίχα σώματος αὐτίκα σαυτόν, 
 μοῦνον ὅπερ ζητεῖς τοῦθʼ ὑπολειπόμενος.”

Palladas 
 
 
 
 πάντα μὲν οἶδα, λέγεις· ἀτελὴς δʼ ἐν πᾶσιν ὑπάρχεις, 
 γευόμενος πάντων, οὐδὲν ἔχεις ἴδιον.

Anonymi Epigrammatici 
 
 
 εἰς σὲ καὶ ἀψευδὴς ἐψεύσατο βίβλος Ὁμήρου, 
 ὁπλοτέρων ἐνέπουσα μετήορα δήνεα φωτῶν.

Palladas 
 
 
 υἱὸς καὶ γενετὴρ δῆριν φιλόνεικον ἔθεντο, 
 τίς πλέον ἐκδαπανῶν κλῆρον ἅπαντα φάγῃ. 
 καὶ μετὰ τὴν βρῶσιν τὴν χρηματικὴν μάλα πᾶσαν, 
 ὕστατον ἀλλήλους λοιπὸν ἔχουσι φαγεῖν.

Anonymi Epigrammatici 
 
 
 Ῥουφινιανός, Ῥοῦφος ὢν δισύλλαβος, 
 συνεξέτεινε τοῖς κακοῖς τὰς συλλαβάς· 
 οὐ λανθάνει δὲ τὴν δισύλλαβον Δίκην. 
 κληθήσεται γὰρ καὶ δισύλλαβος πάλιν, 
 Ῥοῦφος κακοῦργος καὶ γόης, ὡς ἦν ποτέ.

Anonymi Epigrammatici 
 
 
 ὦ τῆς ἁπάσης δυνάμεως ὑπέρτατε, 
 σῶσόν με τὸν δύστηνον ἐκ παντὸς φθόνου. 
 θέλεις ἀκοῦσαι, βούλομαι κἀγὼ λέγειν 
 τὸ γὰρ θέλημα τὴν χάριν τίκτει διπλῆν, 
 διπλοῦν τε κάλλος τῷ λόγῳ χαρίζεται 
 λέγοντι κόσμος, καὶ κλύοντι σεμνότης. 
 φωστὴρ γὰρ εἶ σὺ καὶ λόγων καὶ τῶν νόμων, 
 νόμοις δικάζων καὶ λόγοισιν ἐκπρέπων. 
 αἴλουρον εἶδον χρυσίου τὸν πρίγκιπα, 
 ἢ βδέλλαν ὠμήν, χρυσοκόλλητον χόλον.

Anonymi Epigrammatici 
 
 
 νῦν ὁ στρατηγὸς Ἑρμανούβης ἐγένετο 
 κύων, ἀδελφοὺς συλλαβὼν Ἑρμᾶς δύο 
 ἀσημοκλέπτας, συνδεθέντας σχοινίῳ, 
 ψυχροὺς ἀώρους Ταρταρίους τε δαίμονας. 
 οὐκ οἶδα χῶρον τοῦ τρόπου κατήγορον 
 τρόπον δὲ χώρου τὸν κατήγορον λέγω.

Automedon 
 
 
 ἡμίονοι σύγγηροι ἐμὴν κομέουσιν ἀπήνην, 
 ταῖσιν Ὁμηρείοις πάντα Λιταῖς ἴκελαι, 
 χωλαί τε, ῥυσαί τε, παραβλῶπὲς τʼ ὀφθαλμώ, 
 Ἡφαίστου πομπή, σκύτινα δαιμόνια, 
 οὔ ποτε γευσάμεναι, μὰ τὸν Ἥλιον, οὐδʼ ἐν ὀνείρῳ, 
 οὐ θέρεος κριθήν, οὐκ ἔαρος βοτάνην. 
 τοὔνεκʼ ἐμεῦ μὲν ἕκητι βίον ζώοιτε κορώνης 
 ἢ ἐλάφου, κενεὴν ἠέρα βοσκόμεναι.

Callimachus 
 
 
 εὐδαίμων ὅτι τἆλλα μανεὶς ὡρχαῖος Ὀρέστας, 
 Λεύκαρε, τὰν ἁμὰν οὐκ ἐμάνη μανίην, 
 οὐδʼ ἔλαβʼ ἐξέτασιν τῶ Φωκέος, ἅτις ἐλέγχει 
 τὸν φίλον, ἀλλʼ % αἰχʼ ἐν δρᾶμʼ ἐδίδαξε μόνον. 
 ἦ τάχα κα τὸν ἑταῖρον ἀπώλεσε τοῦτο ποήσας· 
 κἀγὼ τοὺς πολλοὺς οὐκέτʼ ἔχω Πυλάδας.

Dioscorides 
 
 
 οὐκέτʼ Ἀλεξανδρεῦσι τὰ τίμια, χὠ Πτολεμαίου 
 μόσχος ἐν ἠιθέοις λαμπάδι κῦδος ἔχει· 
 ὁ Πτολεμαίου Μόσχος, ἰὼ πόλι· ποῦ δὲ τὰ μητρὸς 
 αἴσχεα, πάνδημοὶ τʼ ἐργασίαι τέγεος; 
 ποῦ δὲ συφόρβια; τίκτετε, πόρναι, 
 τίκτετε, τῷ Μόσχου πειθόμεναι στεφάνῳ.

Bianor 
 
 
 οὗτος ὁ μηδέν, ὁ λιτός, ὁ καὶ λάτρις, οὗτος, ὁρᾶτε, 
 ἐστί τινος ψυχῆς κύριος ἀλλοτρίης.

Agathias Scholasticus 
 
 
 Καλλιγένης ἀγροῖκος, ὅτε σπόρον ἔμβαλε γαίῃ, 
 οἶκον Ἀριστοφάνους ἦλθεν ἐς ἀστρολόγου, 
 
 ᾔτεε δʼ ἐξερέειν, εἴπερ θέρος αἴσιον αὐτῷ 
 ἔσται, καὶ σταχύων ἄφθονος εὐπορίη. 
 ὃς δὲ λαβὼν ψηφῖδας, ὑπὲρ πίνακός τε πυκάζων, 
 δάκτυλά τε γνάμπτων, φθέγξατο Καλλιγένει· 
 “ εἴπερ ἐπομβρηθῇ τὸ ἀρούριον ὅσσον ἀπόχρη, 
 μηδὲ τινʼ ὑλαίην τέξεται ἀνθοσύνην, 
 μηδὲ πάγος ῥήξῃ τὴν αὔλακα, μηδὲ χαλάζῃ 
 ἄκρον ἀποδρυφθῇ δράγματος ὀρνυμένου, 
 μηδὲ κεμὰς κείρῃσι τὰ λήια, μηδὲ τινʼ ἄλλην 
 ἠέρος ἢ γαίης ὄψεται ἀμπλακίην, 
 ἐσθλόν σοι τὸ θέρος μαντεύομαι, εὖ δʼ ἀποκόψεις 
 τοὺς στάχυας· μούνας δείδιθι τὰς ἀκρίδας.”

Macedonius II 
 
 
 φειδωλός τις ἀνὴρ ἁφόων θησαυρὸν ὀνείρῳ, 
 ἤθελʼ ἀποθνῄσκειν, πλούσιον ὕπνον ἔχων· 
 ὡς δʼ ἴδε τὴν προτέρην, σκιόεν μετὰ κέρδος ὀνείρου, 
 ἐξ ὕπνου πενίην, ἀντικάθευδε πάλιν.

Julianus 
 
 
 ὄψιν ἔχεις στρουθῷ πανομοίϊον. ἦ ῥά σε Κίρκη 
 ἐς πτηνὴν μετέθηκε φύσιν, κυκεῶνα πιόντα;

Julianus 
 
 
 Ἀμητὸς πολύς ἐστι τεὴν κατὰ δάσκιον ὄψιν 
 τῷ σε χρὴ δρεπάνοισι, καὶ οὐ ψαλίδεσσι καρῆναι.

Julianus 
 
 
 ἀσφαλέως οἴκησον ἐν ἄστεϊ, μή σε κολάψῃ; 
 αἵματι Πυγμαίων ἡδομένη γέρανος.

Macedonius II 
 
 
 οὐ λαλέει τὸ κάτοπτρον· ἐγὼ δέ σε † πάλιν ἐλέγξω 
 τὴν νοθοκαλλοσύνην φύκεϊ χριομένην. 
 τοῦτο καὶ ἡδυλύρης ποτὲ Πίνδαρος ἐλέγχων, 
 εἶπεν ἄριστον ὕδωρ, φύκεος ἐχθρότατον.

Palladas 
 
 
 μή με κάλει δίσκων ἐπιίστορα λιμοφορήων, 
 βρωτύν μοι φορέων τὴν κολοκυνθιάδα. 
 ἀργυρέην ὕλην οὐ τρώγομεν, ἣν παραβάλλεις, 
 λιμῷ κρητίζων τοὺς μελέους πίνακας. 
 ζήτει νηστεύοντας ἐς ἀργυρέην ἐπίδειξιν, 
 καὶ τότε θαυμάζῃ, κοῦφον ἄσημον ἔχων.

Agathias Scholasticus 
 
 
 σῶμα φέρων σκιοειδές, ἀδερκέϊ σύμπνοον αὔρῃ, 
 μή ποτε θαρσήσῃς ἄγχι τινὸς πελάσαι, 
 μή τις ἔσω μυκτῆρος ἀναπνείων σε κομίσσῃ 
 ἄσθματος ἠερίου πολλὸν ἀφαυρότερον. 
 οὐ σὺ μόρον τρομέεις· τότε γὰρ πάλιν οὐδὲν ἀμείψας 
 ἔσσεαι ὡσαύτως φάσμα, τόπερ τελέθεις.

Palladas 
 
 
 εἰς ποιητὴν κυβεύοντα 
 πάντων μουσοπόλων ἡ Καλλιόπη θεός ἐστιν 
 ἡ σὴ Καλλιόπη Ταβλιόπη λέγεται.

Macedonius II 
 
 
 τῷ ψιμύθῳ μὲν ἀεὶ λιποσαρκέα τεῖνε παρειήν, 
 Λαοδίκη, λαοῖς ἔνδικα τινυμένη· 
 μή ποτε δʼ εὐρύνῃς σέο χείλεα· τίς γὰρ ὀδόντων 
 ὄρχατον ἐμπήξει φαρμακόεντι δόλῳ; 
 τὴν χάριν ἐξέρρευσας ὅσην ἔχες· οὐκ ἀπὸ πηγῆς ˘ 
 ἀγλαΐη μελέων ἕλκεται ἀενάου. 
 ὡς δὲ ῥόδον θαλέθεσκες ἐν εἴαρι· νῦν δʼ ἐμαράνθης. 
 γήραος αὐχμηρῷ καρφομένη θέρεϊ.

Macedonius II 
 
 
 ἔπταρον ἄγχι τάφοιο, καὶ,ἤθελον αὐτόθʼ ἀκοῦσαι 
 οἷά περ ὠισάμην, μοῖραν ἐμῆς ἀλόχου. 
 ἔπταρον εἰς ἀνέμους· ἄλοχον δέ μοι οὔ τι κιχάνει 
 λυγρὸν ἐν ἀνθρώποις, οὐ νόσος, οὐ θάνατος.

Agathias Scholasticus 
 
 
 ῥήτορα πρὸς Διόδωρον ἀνὴρ δείλαιος ἀπελθὼν 
 εἴρετό μιν τοίης ἀμφὶ δικασπολίης· 
 “ ἡμετέρη θεράπαινα φύγεν ποτέ· τὴν δέ τις εὑρὼν, 
 ἀλλοτρίην τʼ εἶναι λάτριν ἐπιστάμενος, 
 ζεῦξεν ἑῷ θεράποντι· τέκεν δʼ ὑπὸ παῖδας ἐκείνῳ· 
 καὶ τίνι δουλεύειν εἰσὶ δικαιότεροι;” 
 ὃς δʼ ὅτε μερμήριξε, καὶ ἔδρακε βίβλον ἑκάστην, 
 εἶπεν ἐπιστρέψας γυρὸν ἐπισκύνιον 
 ἢ “σοί, ἢ τῷ ἑλόντι τεὴν θεράπαιναν ἀνάγκη 
 δουλεύειν κείνους, ὧν χάριν ἐξερέεις· 
 δίζεο δʼ εὐμενέοντα δικασπόλον, αἶψα δʼ ἀποίσῃ 
 ψῆφον ἀρειοτέρην, εἴ γε δίκαια λέγεις.”

Palladas 
 
 
 ὄρνεον ἠσθίομεν κεκλημένοι ἄθλιον ἄνδρες 
 ἄλλων ὀρνίθων βρώματα γινόμενοι· 
 καὶ τὸν μὲν Τιτυὸν κατὰ γῆς δύο γῦπες ἔδουσιν, 
 ἡμᾶς δὲ ζῶντας τέσσαρες αἰγυπιοί.

Palladas 
 
 
 οὐ δύναμαι γαμετῆς καὶ γραμματικῆς ἀνέχεσθαι, 
 γραμματικῆς ἀπόρου, καὶ γαμετῆς ἀδίκου. 
 ἀμφοτέρων τὰ πάθη θάνατος καὶ μοῖρα τέτυκται. 
 τὴν οὖν γραμματικὴν νῦν μόλις ἐξέφυγον 
 οὐ δύναμαι δʼ ἀλόχου τῆς ἀνδρομάχης ἀναχωρεῖν 
 εἴργει γὰρ χάρτης καὶ νόμος Αὐσόνιος.

Agathias Scholasticus 
 
 
 οὔ τις ἀλοιητῆρας ἰδεῖν τέτληκεν ὀδόντας 
 ὑμετέρους, ἵνα σοῖς ἐν μεγάροις πελάσῃ· 
 εἰ γὰρ ἀεὶ βούβρωστιν ἔχεις Ἐρυσίχθονος αὐτοῦ, 
 ναὶ τάχα δαρδάψεις καὶ φίλον ὃν καλέεις. 
 ἀλλʼ οὐ σεῖο μέλαθρά με δέξεται· οὐ γὰρ ἔγωγε 
 βήσομαι ὑμετέρῃ γαστρὶ φυλαξόμενος. 
 εἰ δὲ ποτʼ ἐς τεὸν οἶκον ἐλεύσομαι, οὐ μέγʼ ἄνυσσεν 
 Λαρτιάδης Σκύλλης χάσμασιν ἀντιάσας· 
 ἀλλʼ ἔσομαι πολύτλας τις ἐγὼ πλέον, εἰ σὲ περήσω, 
 Κύκλωπος κρυεροῦ μηδὲν ἐλαφρότερον.

Macedonius II 
 
 
 παρθένος εὐπατέρεια Δίκη, πρέσβειρα πολήων, 
 οὐ τὸν ἐν εὐσεβίῃ χρυσὸν ἀποστρέφεται· 
 
 ἀλλὰ καὶ αὐτὰ τάλαντα Διὸς πάγχρυσα τελέσθη, 
 οἷσι ταλαντεύει πάντα νόμον βιότου· 
 
 καὶ τότε δὴ χρύσεια πατὴρ ἐτίταινε τάλαντα, 
 
 εἰ μὴ Ὁμηρείων ἐξελάθου χαρίτων.

Palladas 
 
 
 πᾶσα γυνὴ χόλος ἐστὶν ἔχει δʼ ἀγαθὰς δύω ὥρας, 
 τὴν μίαν ἐν θαλάμῳ, τὴν μίαν ἐν θανάτῳ.

Agathias Scholasticus 
 
 
 κεῖτο μὲν Ἀλκιμένης κεκακωμένος ἐκ πυρετοῖο, 
 καὶ περὶ λαυκανίην βραγχὰ λαρυγγιόων, 
 νυσσόμενός τε τὸ πλευρὸν ἅτε ξιφέεσσιν ἀμυχθέν, 
 καὶ θαμὰ δυσκελάδοις ἄσθμασι πνευστιόων 
 ἦλθε δὲ Καλλίγνωτος ὁ Κώιος, ὁ πλατυλέσχης, 
 τῆς παιωνιάδος πληθόμενος σοφίης, 
 πᾶσαν ἔχων πρόγνωσιν ἐν ἄλγεσιν, οὔ τι περιττὸν 
 ἄλλο προαγγέλλων ἢ τὸ γενησόμενον. 
 Ἀλκιμένους δʼ ἐδόκευεν ἀνάκλισιν, ἔκ τε προσώπου 
 φράζετο, καὶ παλάμης ψαῦεν ἐπισταμένως, 
 καὶ τὸ περὶ κρισίμων φαέων ἐλογίζετο γράμμα, 
 πάντʼ ἀναπεμπάζων οὐχ ἑκὰς Ἱπποκράτους. 
 καὶ τότε τὴν πρόγνωσιν ἐς Ἀλκιμένην ἀνεφώνει 
 σεμνοπροσωπήσας καὶ σοβαρευόμενος· 
 “ εἴ γε φάρυγξ βομβεῦσα, καὶ ἄγρια τύμματα πλευροῦ, 
 καὶ πυρετῷ λήξει πνεῦμα δασυνόμενον, 
 οὐκέτι τεθνήξει πλευρίτιδι· τοῦτο γὰρ ἡμῖν 
 σύμβολον ἐσσομένης ἐστὶν ἀπημοσύνης. 
 
 θάρσει τὸν νομικὸν δὲ κάλει, καὶ χρήματα σαυτοῦ , 
 εὖ διαθείς, βιότου λῆγε μεριμνοτόκου, 
 καί με τὸν ἰητρόν, προρρήσιος εἵνεκεν ἐσθλῆς, 
 ἐν τριτάτᾐ μοίρᾐ κάλλιπε κληρονόμον.ʼ”

Palladas 
 
 
 ἦν ἄρα καὶ κάνθωσι Τύχη χαλεπή τε καὶ ἐσθλή, 
 καὶ Κρόνος ὡρονομεῖ τετραπόδων γένεσιν. 
 ἐξότε γὰρ καὶ τοῦτον ὄνον χαλεπὸς χρόνος ἔσχεν, 
 ἐξ ἀλαβαρχείης γραμματικοῦ γέγονεν. 
 τλῆθι φέρειν λοιπόν, κανθήλιε· γραμματικοῖς γὰρ 
 οὐδὲ τέλος κριθᾖ, κρῖ δὲ μόνον λέγεται.

Palladas 
 
 
 εἰ μοναχοί, τί τοσοίδε; τοσοίδε δέ, πῶς πάλι μοῦνοι; 
 ὦ πληθὺς μοναχῶν ψευσαμένη μονάδα.

Palladas 
 
 
 πλαστὸν ἔχεις τὸν ἔρωτα, φόβῳ δὲ φιλεῖς καὶ ἀνάγκῃ· 
 τοῦ δὲ φιλεῖν οὕτως οὐδὲν ἀπιστότερον.

Palladas 
 
 
 στυγνὴν τὴν Νίκην τις ἰδὼν κατὰ τὴν πόλιν ἐχθὲς 
 εἶπε· θεὰ Νίκη, τίπτε πέπονθας ἄρα ; 
 
 ἡ δʼ ἀποδυρομένη καὶ μεμφομένη κρίσιν, εἶπεν 
 
 οὐκ ἔγνως σὺ μόνος ; Πατρικίῳ δέδομαι. 
 
 
 ἦν ἄρα καὶ Νίκη πολυώδυνος, ἣν παρὰ θεσμὸν 
 πατρίκιος ναύτης ἥρπασεν ὡς ἄνεμον.

Palladas 
 
 
 πάντες ἅπαξ τρώγουσιν· ὅταν δὲ τρέφῃ Σαλαμῖνος, 
 οἴκαδʼ ἀριστῶμεν δεύτερον ἐρχόμενοι.

Lucillius 
 
 
 ἄχρις ἂν ᾖς ἄγαμος, Νουμήνιε, πάντα δοκεῖ σοι 
 ἐν τῷ ζῆν εἶναι τῶν ἀγαθῶν ἀγαθά· 
 εἶθʼ ὅταν εἰσέλθῃ γαμετή, πάλιν εὐθὺ δοκεῖ σοι 
 ἐν τῷ ζῆν εἶναι πάντα κακῶν τὰ κακά. 
 
 ἀλλὰ χάριν τεκνίων — ἕξεις, Νουμήνιε, τέκνα, 
 χαλκὸν ἔχων πτωχὸς δʼ οὐδὲ τὰ τέκνα φιλεῖ.

Lucillius 
 
 
 εἰ μὲν ζῇς ἐλάφου ταναὸν χρόνον, ἠὲ κορώνης, 
 συγγνώμη πλεῖστον πλοῦτον ἀγειρομένῳ· 
 εἰ δὲ τίς ἐσσι βροτῶν, οὓς αὐτίκα γῆρας ἰάπτει, 
 μὴ σὲ γʼ ἀπειρεσίων οἶστρος ἕλῃ κτεάνων 
 μὴ σὺ μὲν ἀτλήτοισιν ἐν ἄλγεσι θυμὸν ὀλέσσῃς, 
 χρήσωνται δʼ ἄλλοι σοῖς ἀγαθοῖς ἀπόνως.

Lucillius 
 
 
 εἴ με φιλεῖς, ἔργῳ με φίλει, καὶ μὴ μʼ ἀδικήσῃς, 
 ἀρχὴν τοῦ βλάπτειν τὴν φιλίαν θέμενος. 
 
 πᾶσι γὰρ ἀνθρώποισιν ἐγὼ πολὺ κρέσσονα φημι 
 τὴν φανερὰν ἔχθραν τῆς δολερῆς φιλίας. 
 φασὶ δὲ καὶ νήεσσιν ἁλιπλανέεσσι χερείους 
 τὰς ὑφάλους πέτρας τῶν φανερῶν σπιλάδων.

Lucillius 
 
 
 μῦν Ἀσκληπιάδης ὁ φιλάργυρος εἶδεν ἐν οἴκῳ, 
 καὶ τί ποιεῖς, φησίν, φίλτατε μῦ, παρʼ ἐμοὶ ; 
 
 ἡδὺ δʼ ὁ μῦς γελάσας. “ μηδέν, φίλε, φησί, φοβηθῇς, 
 οὐχὶ τροφῆς παρὰ σοὶ χρῄζομεν, ἀλλὰ μονῆς.”

Lucillius 
 
 
 μύρμηκος πτερόεντος ὑπὲρ νώτοιο καθεσθεὶς 
 Ἄδραστος ῥήτωρ τοῖον ἔλεξεν ἔπος· 
 
 Ἵπτασο· τὸν σὸν ἔχεις, ὦ Πήγασε, Βελλεροφόντην, 
 
 φέρτατον ἡρώων, ἡμιθανῆ σκελετόν.

Lucillius 
 
 
 οὐκ ἔστιν θυγατρὸς μεῖζον βάρος· εἰ δὲ δοκεῖ σοι, 
 Εὐκτήμων, εἶναι κοῦφον, ἄκουσον ἐμοῦ. 
 ἔστιν σοὶ κήλη, κἀμοὶ θυγάτηρ· λάβε ταύτην, 
 καὶ δός μοι κήλας ἀντὶ μιᾶς ἑκατόν.

Anonymi Epigrammatici 
 
 
 ποιητὴς πανάριστος ἀληθῶς ἐστιν ἐκεῖνος, 
 ὅστις δειπνίζει τοὺς ἀκροασαμένους. 
 ἢν δʼ ἀναγινώσκῃ, καὶ νήστιας οἴκαδε πέμπῃ, 
 εἰς αὑτὸν τρεπέτω τὴν ἰδίαν μανίην.

Nicarchus II 
 
 
 πορδὴ ἀποκτέννει πολλοὺς ἀδιέξοδος οὖσα· 
 πορδὴ καὶ σῴζει τραυλὸν ἱεῖσα μέλος. 
 οὐκοῦν εἰ σῴζει, καὶ ἀποκτέννει πάλι πορδή, 
 τοῖς βασιλεῦσιν ἴσην πορδὴ ἔχει δύναμιν.

Pseudo-lucianus 
 
 
 πολλάκις οἶνον ἔπεμψας ἐμοί, καὶ πολλάκις ἔγνων 
 σοὶ χάριν, ἡδυπότῳ νέκταρι τερπόμενος. 
 νῦν δʼ εἴπερ με φιλεῖς, μὴ πέμψῃς· οὐ δέομαι γὰρ 
 οἴνου τοιούτου, μηκέτʼ ἔχων θρίδακας.

Pseudo-lucianus 
 
 
 πολλὰς μυριάδας ψηφίζων Ἀρτεμίδωρος, 
 καὶ μηδὲν δαπανῶν, ζῇ βίον ἡμιόνων, 
 πολλάκις αἳ χρυσοῦ τιμαλφέα φόρτον ἔχουσαι 
 πολλὸν ὑπὲρ νώτου, χόρτον ἔδουσι μόνον.

Nicarchus II 
 
 
 τὴν κεφαλὴν βάπτων τις ἀπώλεσε τὰς τρίχας αὐτὰς, 
 καὶ δασὺς ὢν λίαν, ᾠὸν ἅπας γέγονεν. 
 τοῦτο βαφεὺς ἐπόησε, τὸ μηκέτι κουρέα τέμνειν 
 μήτε κόμην λευκὴν μήτε μελαινομένην.

Apollinarius 
 
 
 γραμματικὸς ποτʼ ὄνῳ ἐποχούμενος ἐξεκυλίσθη, 
 καὶ τῆς γραμματικῆς, ὡς λόγος, ἐξέπεσεν· 
 εἶθʼ ἑξῆς ἐβίου κοινὸν βίον, ὡς ἰδιώτης, 
 ὧν ἐδίδασκεν ἀεὶ μηδὲν ἐπιστάμενος. 
 
 ἀλλὰ Γλύκων ἔπαθεν τοὐναντίον ὢν γὰρ ἄπειρος 
 καὶ κοινῆς γλώττης, οὐχ ὅτι γραμματικῆς, 
 νῦν Λιβυκοὺς κάνθωνας ὀχούμενος, εἶτʼ ἀποπίπτων 
 πολλάκις, ἐξαίφνης γραμματικὸς γέγονεν.

Pseudo-lucianus 
 
 
 ἵλαθι, Γραμματικὴ φυσίζοε, ἵλαθι λιμοῦ 
 φάρμακον εὑρομένη μῆνιν ἄειδε θεά. 
 
 νηὸν ἐχρῆν καὶ σοὶ περικαλλέα δωμήσασθαι, 
 καὶ βωμὸν θυέων μή ποτε δευόμενον. 
 καὶ γὰρ σοῦ μεσταὶ μὲν ὁδοί, μεστὴ δὲ θάλασσα 
 καὶ λιμένες, πάντων δέκτρια Γραμματική.

Pseudo-lucianus 
 
 
 ἰητήρ τις ἐμοὶ τὸν ἑὸν φίλον υἱὸν ἔπεμψεν, 
 ὥστε μαθεῖν παρʼ ἐμοὶ ταῦτα τὰ γραμματικά. 
 ὡς δὲ τὸ μῆνιν ἄειδε καὶ “ ἄλγεα μυρίʼ ἔθηκεν 
 ” ἔγνω, καὶ τὸ τρίτον τοῖσδʼ ἀκόλουθον ἔπος 
 
 πολλὰς δʼ ἰφθίμους ψυχὰς Ἄϊδι προΐαψεν, 
 
 οὐκέτι μιν πέμπει πρός με μαθησόμενον. 
 ἀλλὰ μʼ ἰδὼν ὁ πατήρ, σοὶ μὲν χάρις, εἶπεν, “ἑταῖρε· 
 αὐτὰρ ὁ παῖς παρʼ ἐμοὶ ταῦτα μαθεῖν δύναται· 
 καὶ γὰρ ἐγὼ πολλὰς ψυχὰς Ἄϊδι προϊάπτω, 
 καὶ πρὸς τοῦτʼ οὐδὲν γραμματικοῦ δέομαι.” 
 π. ; τρανσλατιονς, ξηιεφλψ φρομ τηε γρεεκ αντηολογψ, π. .

Pseudo-lucianus 
 
 
 μηδείς μοι ταύτην, Ἐρασίστρατε, τὴν σπατάλην σου 
 ποιήσειε θεῶν, ᾗ σὺ κατασπαταλᾷς, 
 
 ἔσθων ἐκτραπέλως στομάχων κακά, χείρονα λιμοῦ, 
 οἷα φάγοιεν ἐμῶν ἀντιδίκων τεκνία. 
 πεινάσαιμι γὰρ αὖθις ἔτι πλέον, ἢ πρὶν ἐπείνων, 
 ἢ χορτασθείην τῆς παρὰ σοὶ σπατάλης.

Pseudo-lucianus 
 
 
 εἰς Ποδάγραν 
 Μισόπτωχε θεά, μούνη πλούτου δαμάτειρα, 
 ἡ τὸ καλῶς ζῆσαι πάντοτʼ ἐπισταμένη, 
 εἰ δὲ καὶ ἀλλοτρίοις ἐπιιζομένη ποσὶ χαίρεις, 
 πιλοφορεῖν τʼ οἶδας, καὶ μύρα σοι μέλεται, 
 τέρπει καὶ στέφανός σε, καὶ Αὐσονίου πόμα Βάκχου. 
 ταῦτα παρὰ πτωχοῖς γίνεται οὐδέποτε. 
 τοὔνεκα νῦν φεύγεις πενίης τὸν ἀχάλκεον οὐδόν, 
 τέρπᾐ δʼ αὖ πλούτου πρὸς πόδας ἐρχομένη.

Pseudo-lucianus 
 
 
 οὐδέποτʼ εἰς πορθμεῖον ὁ κηλήτης Διόφαντος 
 ἐμβαίνει μέλλων εἰς τὸ πέραν ἀπίναι· 
 τῆς κήλης δʼ ἐπάνωθε τὰ φορτία πάντα τεθεικὼς 
 καὶ τὸν ὄνον, διαπλεῖ σινδόνʼ ἐπαράμενος. 
 ὥστε μάτην Τρίτωνες ἐν ὕδασι δόξαν ἔχουσιν, 
 εἰ καὶ κηλήτης ταὐτὸ ποιεῖν δύναται.

Pseudo-lucianus 
 
 
 ὁ γρυπὸς Νίκων ὀσφραίνεται οἴνου ἄριστα, 
 οὐ δύναται δʼ εἰπεῖν οἷος ἂν ᾖ ταχέως. 
 
 ἐν τρισὶν ὥραις γὰρ θεριναῖς μόλις αἰσθάνετʼ αὐτὸς, 
 ὡς ἂν ἔχων πηχῶν ῥῖνα διακοσίων. 
 ὦ μεγάλου μυκτῆρος· ὅταν ποταμὸν διαβαίνῃ, 
 θηρεύει τούτῳ πολλάκις ἰχθύδια.

Nicarchus II 
 
 
 τοῦ γρυποῦ Νίκωνος ὁρῶ τὴν ῥῖνα, Μένιππε· 
 αὐτὸς δʼ οὐ μακρὰν φαίνεται εἶναι ἔτι. 
 πλὴν ἥξει, μείνωμεν ὅμως· εἰ γὰρ πολύ, πέντε 
 τῆς ῥινὸς σταδίους, οἴομαι, οὐκ ἀπέχει. 
 ἀλλʼ αὐτὴ μέν, ὁρᾷς, προπορεύεται· ἢν δʼ ἐπὶ βουνὸν 
 ὑψηλὸν στῶμεν, καὐτὸν ἐσοψόμεθα.

Nicarchus II 
 
 
 τὸν λεπτὸν θακεῦντα Μενέστρατον εἴαρος ὥρῃ 
 μύρμηξ ἐξελθὼν εἵλκυσεν εἰς ῥαγάδα· 
 μυῖα δʼ ἐπιπτᾶσ’ αὐτὸν ἀνήρπασεν, ὡς Γανυμήδη 
 αἰετὸς εἰς θαλάμους οὐρανίους Κρονίδεω· 
 πίπτεν δʼ ἐκ χειρῶν μυίης, κοὐδʼ ὣς θίγε γαίης, 
 ἐκ δʼ ἀράχνης ἱστοῦ τῶν βλεφάρων κρέμαται.

Lucillius 
 
 
 τὴν κεφαλὴν βάπτεις, τὸ δὲ γῆρας οὔποτε βάψεις, 
 οὐδὲ παρειάων ἐκτανύσεις ῥυτίδας. 
 μὴ τοίνυν τὸ πρόσωπον ἅπαν ψιμύθῳ κατάπλαττε,, 
 ὥστε προσωπεῖον, κοὐχὶ πρόσωπον ἔχειν. 
 οὐδὲν γὰρ πλέον ἐστί· τί μαίνεαι; οὔποτε φῦκος 
 καὶ ψίμυθος τεύξει τὴν Ἑκάβην Ἑλένην.

Gaetulicus II 
 
 
 τετράκις ἀμφορέως περὶ χείλεσι χείλεα θεῖσα 
 Σειληνὶς πάσας ἐξερόφησε τρύγας. 
 εὐχαίτα Διόνυσε, σὲ δʼ ὕδασιν οὐκ ἐμίηνεν 
 ἀλλʼ οἷος πρώτης ἦλθες ἀπʼ οἰνοπέδης, 
 τοῖόν σε προὔπινεν ἀφειδέως, ἄγγος ἔχουσα 
 εἰσότε καὶ νεκύων ἦλθεν ἐπὶ ψάμαθον.

Pseudo-lucianus 
 
 
 τοῦ πωγωνοφόρου κυνικοῦ, τοῦ βακτροπροσαίτου, 
 εἴδομεν ἐν δείπνῳ τὴν μεγάλην σοφίαν. 
 θέρμων μὲν γὰρ πρῶτον ἀπέσχετο καὶ ῥαφανίδων, 
 μὴ δεῖν δουλεύειν γαστρὶ λέγων ἀρετήν. 
 εὖτε δʼ ἐν ὀφθαλμοῖσιν ἴδεν χιονώδεα βόλβαν 
 στρυφνήν, ἣ πινυτὸν ἤδη ἔκλεπτε νόον, 
 ᾔτησεν παρὰ προσδοκίαν, καὶ ἔτρωγεν ἀληθῶς, 
 κοὐδὲν ἔφη βόλβαν τὴν ἀρετὴν ἀδικεῖν,

Anonymi Epigrammatici 
 
 
 εἰς βαλανεῖον ἐκπύρωτον 
 τοῦτο πυρὰν μᾶλλον κλῄζειν δεῖ, κοὐ βαλανεῖον, 
 ἥν ποθʼ ὁ Πηλείδης ἧψε Μενοιτιάδῃ, 
 ἢ τὸν Μηδείης στέφανον, τὸν % γείτονα Ἐρινὺς 
 ἐν θαλάμοις Γλαύκης εἵνεκεν Αἰσονίδου. 
 φεῖσαί μου, βαλανεῦ, πρὸς τοῦ Διός· εἰμὶ γὰρ ἀνὴρ 
 πάντα γράφων τὰ βροτῶν ἔργα καὶ ἀθανάτων, 
 εἰ δὲ πρόκειταί σοι πολλοὺς ζῶντας κατακαίειν. 
 ἅπτε πυρὰν ξυλίνην, δήμιε, μὴ λιθίνην

Antiochus 
 
 
 ψυχὴν μὲν γράψαι χαλεπόν, μορφὴν δὲ χαράξαι 
 ῥᾴδιον ἀλλʼ ἐπὶ σοὶ τοὔμπαλιν ἀμφότερον. 
 τῆς μὲν γὰρ ψυχῆς τὸ διάστροφον ἔξω ἄγουσα 
 ἐν τοῖς φαινομένοις ἡ Φύσις εἰργάσατο· 
 τὸν δʼ ἐπὶ τῆς μορφῆς θόρυβον καὶ σώματος ὕβριν 
 πῶς ἄν τις γράψαι, μηδʼ ἐσιδεῖν ἐθέλων;

Ammianus 
 
 
 ὡς κῆπον τεθυκὼς, δεῖπνον παρέθηκεν Ἀπελλῆς, 
 οἰόμενος βόσκειν ἀντὶ φίλων πρόβατα. 
 ἦν ῥαφανίς, σέρις ἦν, τῆλις, θρίδακες, πράσα, βολβοί, 
 ὤκιμον, ἡδύοσμον, πήγανον, ἀσπάραγος· 
 δείσας δʼ ἐκ τούτων μὴ καὶ χόρτον παραθῇ μοι, 
 δειπνήσας θέρμους ἡμιβρεχεῖς, ἔφυγον.

Hedylus 
 
 
 Λυσιμελοῦς Βάκχου καὶ λυσιμελοῦς Ἀφροδίτης 
 γεννᾶται θυγάτηρ λυσιμελὴς ποδάγρα.

Nicarchus II 
 
 
 τίς σοῦ, Μεντορίδη, προφανῶς οὕτως μετέθηκεν 
 τὴν πυγήν, οὗπερ τὸ στόμʼ ἔκειτο πρὸ τοῦ; 
 βδεῖς γάρ, κοὐκ ἀναπνεῖς, φθέγγῃ δʼ ἐκ τῶν καταγείω 
 θαῦμὰ μʼ ἔχει τὰ κάτω πῶς σου ἄνω γέγονεν.

Anonymi Epigrammatici 
 
 
 χρήματα καὶ πόρναις παραγίνεται· οὐκ ἀλεγίζω. 
 μισείτω με τάλας χρυσὸς ὁ πορνοφίλας.

Anonymi Epigrammatici 
 
 
 ἐπὶ γυναικὶ πρεσβυτέρᾳ νέῳ ἐνοχλησάσῃ; 
 ἄλλην δρῦν βαλάνιζε, Μενέσθιον οὐ γὰρ ἔγωγε 
 ἔκκαιρον μήλων προσδέχομαι ῥυτίδα· 
 ἀλλʼ αἰεὶ πεπόθηκα συνακμάζουσαν ὀπώρην. 
 ὥστε τί πειράζεις λευκὸν ἰδεῖν κόρακα;

TraJanus imperator 
 
 
 ἀντίον ἠελίου στήσας ῥίνα καὶ στόμα χάσκων, 
 δείξεις τὰς ὥρας πᾶσι παρερχομένοις.

Philo 
 
 
 αἱ πολιαὶ σὺν νῷ γεραρώτεραι· αἱ γὰρ ἄτερ νοῦ 
 μᾶλλον τῶν πολλῶν εἰσὶν ὄνειδος ἐτῶν.

Anonymi Epigrammatici 
 
 
 αἱ τρίχες, ἢν σιγᾷς, εἰσὶ φρένες· ἢν δὲ λαλήσῃς, 
 ὡς αἱ τῆς ἥβης, οὐ φρένες, ἀλλὰ τρίχες.

Apollinarius 
 
 
 ἄν μὲν ἀπόντα λέγῃς με κακῶς, οὐδὲν ἀδικεῖς με, 
 ἂν δὲ παρόντα καλῶς, ἴσθι κακῶς με λέγων.

Antiochus 
 
 
 εἰς ἀπαίδευτον ἐπδειξάμενον 
 Βήσας, εἰ φρένας εἶχεν, ἀπήγχετο· νῦν δʼ ὑπʼ ἀνοίας 
 καὶ ζῇ καὶ πλουτεῖ, καὶ μετὰ τὴν πάροδον.

Helladius 
 
 
 βάπτων πάντα, βαφεῦ, καὶ χρωματίοις μεταβάλλων, 
 καὶ πενίην βάψας, πλούσιος ἐξεφάνης.

Piso 
 
 
 γαίης ἐκ Γαλατῶν μηδʼ ἄνθεα, ἧς ἀπὸ κόλπων 
 ἀνθρώποις ὀλέτειραι Ἐρινύες ἐβλάστησαν.

Anonymi Epigrammatici 
 
 
 γινώσκειν σε θέλω, Πλακιανέ, σαφῶς, ὅτι πᾶσα 
 ἔγχαλκος γραῖα πλουσία ἐστὶ σορός.

Anonymi Epigrammatici 
 
 
 εἰς Ὀπιανὸν ἡγεμόνα πότην 
 γράμμα περισσὸν ἔχεις τὸ προκείμενον ἢν ἀφέλῃ τις 
 τοῦτό σοι, οἰκεῖον κτήσῃ ἁπλῶς ὄνομα.

Pseudo-lucianus 
 
 
 δαίμονα πολλὰ λαλῶν ὀζόστομος ἐξορκιστὴς 
 ἐξέβαλʼ, οὐχ ὅρκων, ἀλλὰ κόπρων δυνάμει.

Pseudo-lucianus 
 
 
 εἰς τί μάτην νίπτεις δέμας Ἰνδικόν; ἴσχεο τέχνης· 
 οὐ δύνασαι δνοφερὴν νύκτα καθηλιάσαι.

Pseudo-lucianus 
 
 
 ἐν πᾶσιν μεθύουσιν Ἀκινδυνος ἤθελε νήφειν, 
 τοὔνεκα καὶ μεθύειν αὐτὸς ἔδοξε μόνος.

Pseudo-lucianus 
 
 
 εἰ τὸ τρέφειν πώγωνα δοκεῖς σοφίαν περιποιεῖν, 
 καὶ τράγος εὐπώγων αἶψʼ ὅλος ˘ ἐστὶ Πλάτων.

Pseudo-lucianus 
 
 
 εἰ ταχὺς εἰς τὸ φαγεῖν καὶ πρὸς δρόμον ἀμβλὺς ὑπάρχεις 
 τοῖς ποσί σου τρῶγε, καὶ τρέχε τῷ στόματι,

Pseudo-lucianus 
 
 
 ἔσβεσε τὸν λύχνον μῶρος, ψυλλῶν ὑπὸ πολλῶν 
 δακνόμενος, λέξας· οὐκέτι με βλέπετε.

Pseudo-lucianus 
 
 
 ζωγράφε, τὰς μορφὰς κλέπτεις μόνον οὐ δύνασαι δὲ 
 φωνὴν συλῆσαι χρώματι πειθόμενος.

Pseudo-lucianus 
 
 
 ἢν ἐσίδῃς κεφαλὴν μαδαράν, καὶ στέρνα,, καὶ ὤμους, 
 μηδὲν ἐρωτήσῃς· μῶρον ὁρᾷς φαλακρόν,

Pseudo-lucianus 
 
 
 θαυμάζειν μοι ἔπεισιν, ὅπως Βύτος ἐστὶ σοφιστὴς, 
 οὔτε λόγον κοινόν, οὔτε λογισμὸν ἔχων.

Pseudo-lucianus 
 
 
 θᾶττον ἔην λευκοὺς κόρακας πτηνάς τε χελώνας 
 εὑρεῖν, ἢ δόκιμον ῥήτορα Καππαδόκην.

Aratus 
 
 
 αἰάζω Διότιμον, ὃς ἐν πέτραισι κάθηται, 
 Γαργαρέων παισὶν βῆτα καὶ ἄλφα λέγων.

Menander 
 
 
 Κορινθίῳ πίστευε, καὶ μὴ χρῶ φίλῳ.

Diphilus 
 
 
 τὸ μὲν Ἄργος ἵππιον, οἱ δʼ ἐνοικοῦντες λύκοι.

Pittacus 
 
 
 Μεγαρεῖς δὲ φεῦγε πάντας· εἰσὶ γὰρ πικροί.

Philiscus 
 
 
 ὁ Πειραιεὺς κάρυον μέγʼ ἐστὶ καὶ κενόν.

Anonymi Epigrammatici 
 
 
 τρίς με τυραννήσαντα τοσαυτάκις ἐξεδίωξεν 
 δῆμος Ἐρεχθῆος, καὶ τρὶς ἐπηγάγετο, 
 τὸν μέγαν ἐν βουλῇ Πεισίστρατον, ὃς τὸν Ὅμηρον 
 ἤθροισα, σποράδην τὸ πρὶν ἀειδόμενον 
 ἡμέτερος γὰρ κεῖνος ὁ χρύσεος ἦν πολιήτης, 
 εἴπερ Ἀθηναῖοι Σμύρναν ἀπῳκίσαμεν.

Straton 
 
 
 ἐκ Διὸς ἀρχώμεσθα, καθὼς εἴρηκεν Ἄρατος· 
 ὑμῖν δʼ, ὦ Μοῦσαι, σήμερον οὐκ ἐνοχλῶ. 
 εἰ γὰρ ἐγὼ παῖδάς τε φιλῶ καὶ παισὶν ὁμιλῶ, 
 τοῦτο τί πρὸς Μούσας τὰς Ἑλικωνιάδας;

Straton 
 
 
 μὴ ζήτει δέλτοισιν ἐμαῖς Πρίαμον παρὰ βωμοῖς, 
 μηδὲ τὰ Μηδείης πένθεα καὶ Νιόβης, 
 μηδʼ Ἴτυν ἐν θαλάμοις, καὶ ἀηδόνας ἐν πετάλοισιν 
 ταῦτα γὰρ οἱ πρότεροι πάντα χύδην ἔγραφον· 
 ἀλλʼ ἱλαραῖς Χαρίτεσσι μεμιγμένον ἡδὺν Ἔρωτα, 
 καὶ Βρόμιον τούτοις δʼ ὀφρύες οὐκ ἔπρεπον.

Straton 
 
 
 τῶν παίδων, Διόδωρε, τὰ προσθέματʼ εἰς τρία πίπτει 
 σχήματα, καὶ τούτων μάνθανʼ ἐπωνυμίας. 
 
 τὴν ἔτι μὲν γὰρ ἄθικτον ἀκμὴν λάλου ὀνόμαζε, 
 κωκὼ τὴν φυσᾶν ἄρτι καταρχομένην· 
 τὴν δʼ ἤδη πρὸς χεῖρα σαλευομένην, λέγε σαύραν 
 τὴν δὲ τελειοτέρην, οἶδας ἃ χρή σε καλεῖν.

Straton 
 
 
 ἀκμῇ δωδεκέτους ἐπιτέρπομαι· ἔστι δὲ τούτου 
 χὠ τρισκαιδεκέτης πουλὺ ποθεινότερος· 
 χὠ τὰ δὶς ἑπτὰ νέμων, γλυκερώτερον ἄνθος Ἐρώτων 
 τερπνότερος δʼ ὁ τρίτης πεντάδος ἀρχόμενος· 
 ἑξεπικαιδέκατον δὲ θεῶν ἔτος· ἑβδόματον δὲ 
 καὶ δέκατον ζητεῖν οὐκ ἐμόν, ἀλλὰ Διός. 
 εἰ δʼ ἐπὶ πρεσβυτέρους τις ἔχει πόθον, οὐκέτι παίζει, 
 ἀλλʼ ἤδη ζητεῖ τὸν δʼ ἀπαμειβόμενος.

Straton 
 
 
 τοὺς λευκοὺς ἀγαπῶ, φιλέω δʼ ἅμα τοὺς μελιχρώδεις 
 καὶ ξανθούς, στέργω δʼ ἔμπαλι τοὺς μέλανας. 
 οὐδὲ κόρας ξανθὰς παραπέμπομαι· ἀλλὰ περισσῶς 
 τοὺς μελανοφθάλμους αἰγλοφανεῖς τε φιλῶ.

Straton 
 
 
 πρωκτὸς καὶ χρυσὸς τὴν αὐτὴν ψῆφον ἔχουσιν· 
 ψηφίζων δʼ ἀφελῶς τοῦτὸ ποθʼ εὗρον ἐγώ.

Straton 
 
 
 Σφιγκτὴρ οὐκ ἔστιν παρὰ παρθένῳ, οὐδὲ φίλημα 
 ἁπλοῦν, οὐ φυσικὴ χρωτὸς ἐυπνοΐη, 
 
 οὐ λόγος ἡδὺς ἐκεῖνος ὁ πορνικός, οὐδʼ ἀκέραιον 
 βλέμμα, διδασκομένη δʼ ἐστὶ κακιοτέρα. 
 ψυχροῦνται δʼ ὄπιθεν πᾶσαι· τὸ δὲ μεῖζον ἐκεῖνο, 
 οὐκ ἔστιν ποῦ θῇς τὴν χέρα πλαζομένην.

Straton 
 
 
 εἶδον ἐγώ τινα παῖδα † ἐπανθοπλοκοῦντα κόρυμβον, 
 ἄρτι παρερχόμενος τὰ στεφανηπλόκια· 
 οὐδʼ ἄτρωτα παρῆλθον· ἐπιστὰς δʼ ἥσυχος αὐτῷ 
 φημὶ πόσου πωλεῖς τὸν σὸν ἐμοὶ στέφανον; 
 
 μᾶλλον τῶν καλύκων δʼ ἐρυθαίνετο, καὶ κατακύψας 
 φησὶ μακρὰν χώρει, μή σε πατὴρ ἐσίδῃ. 
 
 ὠνοῦμαι προφάσει στεφάνους, καὶ οἴκαδʼ ἀπελθὼν 
 ἐστεφάνωσα θεούς, κεῖνον ἐπευξάμενος.

Straton 
 
 
 ἄρτι καλός, Διόδωρε, σύ, καὶ φιλέουσι πέπειρος· 
 ἀλλὰ καὶ ἢν γήμῃς, οὐκ ἀπολειψόμεθα.

Straton 
 
 
 εἰ καί σοι τριχόφοιτος ἐπεσκίρτησεν ἴουλος, 
 καὶ τρυφεραὶ κροτάφων ξανθοφυεῖς ἕλικες, 
 οὐδʼ οὕτω φεύγω τὸν ἐρώμενον ἀλλὰ τὸ κάλλος 
 τούτου, κἂν πώγων, κἂν τρίχες, ἡμέτερον.

Straton 
 
 
 ἐχθὲς ἔχων ἀνὰ νύκτα Φιλόστρατον, οὐκ ἐδυνήθην, 
 κείνου, πῶς εἴπω; πάντα παρασχομένου. 
 ἀλλʼ ἐμὲ μηκέτʼ ἔχοιτε φίλοι φίλον, ἀλλʼ ἀπὸ πύργου 
 ῥίψατʼ, ἐπεὶ λίην Ἀστυάναξ γέγονα,

Statyllius flaccus 
 
 
 ἄρτι γενειάζων ὁ καλὸς καὶ στερρὸς ἐρασταῖς 
 παιδὸς ἐφᾷ Λάδων. σύντομος ἡ Νέμεσις.

Straton 
 
 
 ἰητροὺς εὗρόν ποτʼ ἐγὼ λείους δυσέρωτας, 
 τρίβοντας φυσικῆς φάρμακον ἀντιδότου. 
 οἱ δέ γε φωραθέντες, ἔχʼ ἡσυχίην ἐδέοντο· 
 κἀγὼ ἔφην σιγῶ, καὶ θεραπεύσετέ με.

Dioscorides 
 
 
 Δημόφιλος τοιοῖσδε φιλήμασιν εἰ πρὸς ἐραστὰς 
 χρήσεται ἀκμαίην, Κύπρι, καθʼ ἡλικίην, 
 ὡς ἐμὲ νῦν ἐφίλησεν ὁ νήπιος, οὐκέτι νύκτωρ 
 ἥσυχα τῇ κείνου μητρὶ μενεῖ πρόθυρα.

Straton 
 
 
 εἰ Γραφικοῦ πυγαῖα σανὶς δέδαχʼ ἐν βαλανείῳ, 
 ἄνθρωπος τί πάθω; καὶ ξύλον αἰσθάνεται.

Straton 
 
 
 μὴ κρύπτῃς τὸν ἔρωτα, Φιλόκρατες· αὐτὸς ὁ δαίμων 
 λακτίζειν κραδίην ἡμετέρην ἱκανός· 
 ἀλλʼ ἱλαροῦ μετάδος τι φιλήματος. ἔσθʼ ὅτε καὶ σὺ 
 αἰτήσεις τοιάνδʼ ἐξ ἑτέρων χάριτα.

Anonymi Epigrammatici 
 
 
 οὔ μοι θῆλυς ἔρως ἐγκάρδιος, ἀλλά με πυρσοὶ 
 ἄρσενες ἀσβέστῳ θῆκαν ὑπʼ ἀνθρακιῇ. 
 πλειότερον τόδε θάλπος· ὅσον δυνατώτερος ἄρσην 
 θηλυτέρης, τόσσον χὠ πόθος ὀξύτερος.

Alpheus 
 
 
 τλήμονες, οἷς ἀνέραστος ἔφυ βίος· οὔτε γὰρ ἔρξαι 
 εὐμαρὲς, οὔτε εἰπεῖν ἐστί τι νόσφι πόθων. 
 καὶ γὰρ ἐγὼ νῦν εἰμι λίην βραδύς· εἰ δʼ ἐπίδοιμι 
 Ξεινόφιλον, στεροπῆς πτήσομαι ὀξύτερος. 
 τοὔνεκεν οὐ φεύγειν γλυκὺν ἵμερον, ἀλλὰ διώκειν, 
 πᾶσι λέγω. ψυχῆς ἐστὶν Ἔρως ἀκόνη.

Anonymi Epigrammatici 
 
 
 οὐ δύναμαί σε θέλων θέσθαι φίλον οὔτε γὰρ αἰτεῖς, 
 οὔτʼ αἰτοῦντι δίδως, οὔθʼ ἃ δίδωμι δέχῃ.

Julius leonidas 
 
 
 ὁ Ζεὺς Αἰθιόπων πάλι τέρπεται εἰλαπίναισιν, 
 ἢ χρυσὸς Δανάης εἵρπυσεν εἰς θαλάμους· 
 θαῦμα γὰρ εἰ Περίανδρον ἰδὼν οὐχ ἥρπασε γαίης 
 τὸν καλὸν ἢ φιλόπαις οὐκέτι νῦν ὁ θεός.

Straton 
 
 
 Κλέψομεν ἄχρι τίνος τὰ φιλήματα, καὶ τὰ λαθραῖα 
 νεύσομεν ἀλλήλοις ὄμμασι φειδομένοις; 
 μέχρι τίνος δʼ ἀτέλεστα λαλήσομεν, ἀμβολίαισι 
 ζευγνύντες κενεὰς ἔμπαλιν ἀμβολίας; 
 μέλλοντες τὸ καλὸν δαπανήσομεν ἀλλὰ πρὶν ἐλθεῖν 
 τὰς φθονεράς, Φείδων, θῶμεν ἐπʼ ἔργα λόγοις.

Scythinus 
 
 
 ἦλθέν μοι μέγα πῆμα, μέγας πόλεμος, μέγα μοι πῦρ, 
 Ἤλισσος πλήρης τῶν ἐς ἔρωτʼ ἐτέων, 
 
 αὐτὰ τὰ καίριʼ ἔχων ἑκκαίδεκα, καὶ μετὰ τούτων 
 πάσας καὶ μικρὰς καὶ μεγάλας χάριτας, 
 καὶ πρὸς ἀναγνῶναι φωνὴν μέλι, καὶ τὸ φιλῆσαι 
 χείλεα, καὶ τὸ λαβεῖν ἔνδον, ἀμεμπτότατον. 
 καὶ τί πάθω; φησὶν γὰρ ὁρᾶν μόνον ἦ ῥʼ ἀγρυπνήσω 
 πολλάκι, τῇ κενεῇ Κύπριδι χειρομαχῶν.

Meleager 
 
 
 Ἠγρεύθην ὁ πρόσθεν ἐγώ ποτε τοῖς δυσέρωσι 
 κώμοις ἠιθέων πολλάκις ἐγγελάσας· 
 καὶ μʼ ἐπὶ σοῖς ὁ πτανὸς Ἔρως προθύροισι, Μυΐσκε, 
 στῆσεν ἐπιγράψας σκῦλʼ ἀπὸ Σωφροσύνης.

Tullius laurea 
 
 
 εἴ μοι χαρτὸς ἐμὸς Πολέμων καὶ σῶος ἀνέλθοι, 
 οἷος α 
 Δήλου κοίρανε, πεμπόμενος, 
 ῥέξειν οὐκ ἀπόφημι τὸν ὀρθροβόην παρὰ βωμοῖς 
 ὄρνιν, ὃν εὐχωλαῖς ὡμολόγησα τεαῖς· 
 εἰ δέ τι τῶν ὄντων τότε οἱ πλέον ἢ καὶ ἔλασσον 
 ἔλθοι ἔχων, λέλυται τοὐμὸν ὑποσχέσιον. 
 ἦλθε δὲ σὺν πώγωνι. τόδʼ εἰ φίλον αὐτὸς ἑαυτῷ 
 εὔξατο, τὴν θυσίην πρᾶσσε τὸν εὐξάμενον.

Statyllius flaccus 
 
 
 σῶόν μοι Πολέμωνα μολεῖν, ὅτʼ ἔπεμπον, Ἀπόλλω 
 ᾐτούμην, θυσίην ὄρνιν ὑποσχόμενος. 
 ἦλθε δέ μοι Πολέμων λάσιος γένυν. οὐ μὰ σέ, Φοῖβε, 
 ἦλθεν ἐμοί, πικρῷ δʼ ἐξέφυγέν με τάχει. 
 οὐκέτι σοι θύω τὸν ἀλέκτορα. μή με σοφίζου, 
 κωφήν μοι σταχύων ἀντιδιδοὺς καλάμην.

Statyllius flaccus 
 
 
 εἴ μοι σῳζόμενος Πολέμων ὃν ἔπεμπον ἀνέλθοι 
 φοινίξειν βωμοὺς ὡμολόγησα τεούς. 
 νῦν θʼ αὑτῷ Πολέμων ἀνασῴζεται· οὐκέτʼ ἀφῖκται, 
 Φοῖβε, δασὺς δʼ ἥκων οὐκέτι σῶος ἐμοί. 
 αὐτὸς ἴσως σκιάσαι γένυν εὔξατο· θυέτω αὐτὸς, 
 ἀντία ταῖσιν ἐμαῖς ἐλπίσιν εὐξάμενος.

Statyllius flaccus 
 
 
 σαῖς ἴκελον προὔπεμπον ἐγὼ Πολέμωνα παρειαῖς, 
 ἢν ἔλθῃ, θύσειν ὄρνιν ὑποσχόμενος· 
 οὐ δέχομαι φθονεροῖς, Παιάν, φρίσσοντα γενείοις, 
 τοιούτου τλήμων εἵνεκεν εὐξάμενος. 
 οὐδὲ μάτην τίλλεσθαι ἀναίτιον ὄρνιν ἔοικεν, 
 ἢ συντιλλέσθω, Δήλιε, καὶ Πολέμων.

Numenius 
 
 
 Κῦρος κύριός ἐστι· τί μοι μέλει, εἰ παρὰ γράμμα; 
 οὐκ ἀναγινώσκω τὸν καλόν, ἀλλὰ βλέπω.

Alcaeus 
 
 
 Πρώταρχος καλός ἐστι, καὶ οὐ θέλει· ἀλλὰ θελήσει 
 ὕστερον· ἡ δʼ ὥρη λαμπάδʼ ἔχουσα τρέχει.

Alcaeus 
 
 
 ἡ κνήμη, Νίκανδρε, δασύνεται· ἀλλὰ φύλαξαι, 
 μή σε καὶ ἡ πυγὴ ταὐτὸ παθοῦσα λάθῃ· 
 καὶ γνώσῃ φιλέοντος ὅση σπάνις. ἀλλʼ ἔτι καὶ νῦν 
 τῆς ἀμετακλήτου φρόντισον ἡλικίης.

Phanias 
 
 
 ναὶ Θέμιν, ἀκρήτου καὶ τὸ σκύφος ᾧ σεσάλευμαι, 
 Πάμφιλε, βαιὸς ἔχει τὸν σὸν ἔρωτα χρόνος· 
 ἤδη γὰρ καὶ μηρὸς ὑπὸ τρίχα, καὶ γένυς ἡβᾷ, 
 καὶ Πόθος εἰς ἑτέρην λοιπὸν ἄγει μανίην. 
 ἀλλʼ ὅτε σοι σπινθῆρος ἔτʼ ἴχνια βαιὰ λέλειπται, 
 φειδωλὴν ἀπόθου· καιρὸς Ἔρωτι φίλος.

Thymocles 
 
 
 μέμνῃ που, μέμνῃ, ὅτε τοι ἔπος ἱερὸν εἶπον· 
 ὥρη κάλλιστον, χʼ ὥρη ἐλαφρότατον 
 ὥρην οὐδʼ ὁ τάχιστος ἐν αἰθέρι παρφθάσει ὄρνις. 
 νῦν ἴδε, πάντʼ ἐπὶ γῆς ἄνθεα σεῦ κέχυται.

Meleager 
 
 
 ἦν καλὸς Ἡράκλειτος, ὅτʼ ἦν ποτε· νῦν δὲ παρʼ ἥβην 
 κηρύσσει πόλεμον δέρρις ὀπισθοβάταις. 
 ἀλλά, Πολυξενίδη, τάδʼ ὁρῶν, μὴ γαῦρα φρυάσσου· 
 ἔστι καὶ ἐν γλουτοῖς φυομένη Νέμεσις.

Automedon 
 
 
 πρὸς τὸν παιδοτρίβην Δημήτριον ἐχθὲς ἐδείπνουν, 
 πάντων ἀνθρώπων τὸν μακαριστότατον. 
 εἷς αὐτοῦ κατέκειθʼ ὑποκόλπιος, εἷς ὑπὲρ ὦμον, 
 εἷς ἔφερεν τὸ φαγεῖν, εἷς δὲ πιεῖν ἐδίδου· 
 ἡ τετρὰς ἡ περίβλεπτος. ἐγὼ παίζων δὲ πρὸς αὐτὸν 
 φημί σὺ καὶ νύκτωρ, φίλτατε, παιδοτριβεῖς;

Julius diocles 
 
 
 χαῖρέ ποτʼ οὐκ εἰπόντα προσεῖπέ τις· ἀλλʼ ὁ περισσὸς 
 κάλλεϊ νῦν Δάμων οὐδὲ τὸ χαῖρε λέγει. 
 ἥξει τις τούτου χρόνος ἔκδικος· εἶτα δασυνθεὶς 
 ἄρξῃ χαῖρε λέγειν οὐκ ἀποκρινομένοις.

Diotimus 
 
 
 νῦν αἰτεῖς, ὅτε λεπτὸς ὑπὸ κροτάφοισιν ἴουλος 
 ἕρπει καὶ μηροῖς ὀξὺς ἔπεστι χνόος· 
 εἶτα λέγεις ἥδιον ἐμοὶ τόδε. καὶ τίς ἂν εἴποι 
 κρείσσονας αὐχμηρὰς ἀσταχύων καλάμας;

Dioscorides 
 
 
 πυγὴν Σωσάρχοιο διέπλασεν Ἀμφιπολίτεω 
 μυελίνην παίζων ὁ βροτολοιγὸς Ἔρως, 
 Ζῆνα θέλων ἐρεθίξαι, ὁθούνεκα τῶν Γανυμήδους 
 μηρῶν οἱ τούτου πουλὺ μελιχρότεροι.

Rhianus 
 
 
 ὧραί σοι Χάριτές τε κατὰ γλυκὺ χεῦαν ἔλαιον, 
 ὦ πυγά· κνώσσειν δʼ οὐδὲ γέροντας ἐᾷς. 
 λέξον μοι. τίνος ἐσσὶ μάκαιρα τύ, καὶ τίνα παίδων 
 κοσμεῖς; ἁ πυγὰ δʼ εἶπε· Μενεκράτεος.

Anonymi Epigrammatici 
 
 
 ἐσβέσθη Νίκανδρος, ἀπέπτατο πᾶν ἀπὸ χροιῆς 
 ἄνθος, καὶ χαρίτων λοιπὸν ἔτʼ οὐδʼ ὄνομα, 
 ὃν πρὶν ἐν ἀθανάτοις ἐνομίζομεν. ἀλλὰ φρονεῖτε 
 μηδὲν ὑπὲρ θνητούς, ὦ νέοι· εἰσὶ τρίχες.

Anonymi Epigrammatici 
 
 
 μὴ κδύσῃς, ἄνθρωπε, τὸ χλαινίον, ἀλλὰ θεώρει 
 οὕτως ἀκρολίθου κἀμὲ τρόπον ξοάνου. 
 γυμνὴν Ἀντιφίλου ζητῶν χάριν, ὡς ἐπʼ ἀκάνθαις 
 εὑρήσεις ῥοδέαν φυομένην κάλυκα,

Meleager 
 
 
 οὐκέτι μοι Θήρων γράφεται καλός, οὐδʼ ὁ πυραυγὴς 
 πρίν ποτε, νῦν δʼ ἤδη δαλός, Ἀπολλόδοτος. 
 στέργω θῆλυν ἔρωτα· δασυτρώγλων δὲ πίεσμα 
 λασταύρων μελέτω ποιμέσιν αἰγοβάταις.

Dioscorides 
 
 
 βλέψον ἐς Ἑρμογένην πλήρει χερί, καὶ τάχα πρήξεις 
 παιδοκόραξ ὧν σοι θυμὸς ὀνειροπολεῖ, 
 καὶ στυγνὴν ὀφρύων λύσεις τάσιν· ἢν δʼ ἁλιεύῃ 
 ὀρφανὸν ἀγκίστρου κύματι δοὺς κάλαμον, 
 ἕλξεις ἐκ λιμένος πολλὴν δρόσον οὐδὲ γὰρ αἰδὼς 
 οὐδʼ ἔλεος δαπάνῳ κόλλοπι συντρέφεται,

Callimachus 
 
 
 ἐχθαίρω τὸ ποίημα τὸ κυκλικόν, οὐδὲ κελεύθῳ 
 χαίρω τίς πολλοὺς ὧδε καὶ ὧδε φέρει· 
 μισῶ καὶ περίφοιτον ἐρώμενον, οὐδʼ ἀπὸ κρήνης 
 πίνω· σικχαίνω πάντα τὰ δημόσια. 
 Λυσανίη, σὺ δὲ ναίχι καλὸς καλός· ἀλλὰ πρὶν εἰπεῖν 
 τοῦτο σαφῶς, ἠχὼ φησί τις ἄλλος ἔχει.

Glaucus 
 
 
 ἦν ὅτε παῖδας ἔπειθε πάλαι ποτὲ δῶρα φιλεῦντας 
 ὄρτυξ, καὶ ῥαπτὴ σφαῖρα, καὶ ἀστράγαλοι· 
 νῦν δὲ λοπὰς καὶ κέρμα· τὰ παίγνια δʼ οὐδὲν ἐκεῖνα 
 ἰσχύει. ζητεῖτʼ ἄλλο τι, παιδοφίλαι.

Posidippus 
 
 
 ναὶ ναὶ βάλλετʼ, Ἔρωτες· ἐγὼ σκοπὸς εἷς ἅμα πολλοῖς 
 κεῖμαι. μὴ φείσησθʼ, ἄφρονες· ἢν γὰρ ἐμὲ 
 νικήσητʼ, ὀνομαστοὶ ἐν ἀθανάτοισιν ἔσεσθε 
 τοξόται, ὡς μεγάλης δεσπόται ἰοδόκης.

Asclepiades 
 
 
 οὐκ εἴμʼ οὐδʼ ἐτέων δύο κεἴκοσι, καὶ κοπιῶ ζῶν. 
 Ὥρωτες, τί κακὸν τοῦτο; τί με φλέγετε; 
 ἢν γὰρ ἐγώ τι πάθω, τί ποιήσετε; δῆλον, Ἔρωτες, 
 ὡς τὸ πάρος παίξεσθʼ ἄφρονες ἀστραγάλοις.

Meleager 
 
 
 ματρὸς ἔτʼ ἐν κόλποισιν ὁ νήπιος ὀρθρινὰ παίζων 
 ἀστραγάλοις τοὐμὸν πνεῦμʼ ἐκύβευσεν Ἔρως.

Meleager 
 
 
 κεῖμαι· λὰξ ἐπίβαινε κατʼ αὐχένος, ἄγριε δαῖμον. 
 οἶδά σε, ναὶ μὰ θεούς, καὶ ˘ βαρὺν ὄντα φέρειν 
 οἶδα καὶ ἔμπυρα τόξα. βαλὼν δʼ ἐπʼ ἐμὴν φρένα πυρσούς, 
 οὐ φλέξεις· ἤδη πᾶσα γάρ ἐστι τέφρη.

Meleager 
 
 
 Ζωροπότει, δύσερως, καὶ σοῦ φλόγα τὰν φιλόπαιδα 
 κοιμάσει λάθας δωροδότας Βρόμιος· 
 ζωροπότει, καὶ πλῆρες ἀφυσσάμενος σκύφος οἴνας, 
 ἔκκρουσον στυγερὰν ἐκ κραδίας ὀδύναν.

Asclepiades 
 
 
 πῖνʼ, Ἀσκληπιάδη· τί τὰ δάκρυα ταῦτα; τί πάσχεις 
 οὐ σὲ μόνον χαλεπὴ Κύπρις ἐληίσατο, 
 οὐδʼ ἐπὶ σοὶ μούνῳ κατεθήξατο τόξα καὶ ἰοὺς 
 πικρὸς Ἔρως. τί ζῶν ἐν σποδιῇ τίθεσαι; 
 πίνωμεν Βάκχου ζωρὸν πόμα· δάκτυλος ἀώς· 
 ἦ πάλι κοιμιστὰν λύχνον ἰδεῖν μένομεν; 
 πίνωμεν, δύσερως· ˘ μετά τοι χρόνον οὐκέτι πουλύν, 
 σχέτλιε, τὴν μακρὰν νύκτʼ ἀναπαυσόμεθα.

Callimachus 
 
 
 ἔγχει, καὶ πάλιν εἰπέ, Διοκλέος· οὐδʼ Ἀχελῷος 
 κείνου τῶν ἱερῶν αἰσθάνεται κυάθων. 
 καλὸς ὁ παῖς, Ἀχελῷε, λίην καλός· εἰ δέ τις οὐχὶ 
 φησὶν—ἐπισταίμην μοῦνος ἐγὼ τὰ καλά.

Meleager 
 
 
 οὔριος ἐμπνεύσας ναύταις Νότος, ὦ δυσέρωτες, 
 ἥμισύ μευ ψυχᾶς ἅρπασεν Ἀνδράγαθον. 
 
 τρὶς μάκαρες νᾶες, τρὶς δʼ ὄλβια κύματα πόντου, 
 τετράκι δʼ εὐδαίμων παιδοφορῶν ἄνεμος, 
 εἴθʼ εἴην δελφίς, ἵνʼ ἐμοῖς βαστακτὸς ἐπʼ ὤμοις 
 πορθμευθεὶς ἐσίδῃ τὰν γλυκόπαιδα Ῥόδον.

Meleager 
 
 
 Εὔφορτοι νᾶες πελαγίτιδες, αἳ πόρον Ἕλλης 
 πλεῖτε, καλὸν κόλποις δεξάμεναι Βορέην, 
 ἤν που ἐπʼ ἠιόνων Κῴαν κατὰ νᾶσον ἴδητε 
 Φανίον εἰς χαροπὸν δερκομεναν πέλαγος, 
 τοῦτʼ ἔπος ἀγγείλαιτε, “καλαὶ νέες, ὥς με κομίζει 
 ἵμερος οὐ ναύταν, ποσσὶ δὲ πεζοπόρον. 
 εἰ” γὰρ τοῦτʼ εἴποιτʼ, εὐάγγελοι, αὐτίκα καὶ Ζεὺς 
 οὔριος ὑμετέρας πνεύσεται εἰς ὀθόνας.

Meleager 
 
 
 ἀρνεῖται τὸν Ἔρωτα τεκεῖν ἡ Κύπρις, ἰδοῦσα 
 ἄλλον ἐν ἠιθέοις Ἵμερον Ἀντίοχον, 
 ἀλλά, νέοι, στέργοιτε νέον Πόθον ἦ γὰρ ὁ κοῦρος 
 εὕρηται κρείσσων οὗτος Ἔρωτος Ἔρως.

Anonymi Epigrammatici 
 
 
 Λητοΐδη, σὺ μὲν ἔσχες ἁλίρρυτον αὐχένα Δήλου, 
 κοῦρε Διὸς μεγάλου, θέσφατα πᾶσι λέγων· 
 Κεκροπίαν δʼ Ἐχέδημος, ὁ δεύτερος Ἀτθίδι Φοῖβος, 
 ᾧ καλὸν ἁβροκόμης ἄνθος ἔλαμψεν Ἔρως. 
 ἡ δʼ ἀνὰ κῦμʼ ἄρξασα καὶ ἐν χθονὶ πατρὶς Ἀθήνη 
 νῦν κάλλει δούλην Ἑλλάδʼ ὑπηγάγετο.

Meleager 
 
 
 εἰκόνα μὲν Παρίην ζωογλύφος ἄνυσ’ Ἔρωτος 
 Πραξιτέλης, Κύπριδος παῖδα τυπωσάμενος, 
 νῦν δʼ ὁ θεῶν κάλλιστος Ἔρως ἔμψυχον ἄγαλμα, 
 αὑτὸν ἀπεικονίσας, ἔπλασε Πραξιτέλην· 
 ὄφρʼ ὁ μὲν ἐν θνατοῖς, ὁ δʼ ἐν αἰθέρι φίλτρα βραβεύῃ, 
 γῆς θʼ ἅμα καὶ μακάρων σκηἸττροφορώσι Πόθοι, 
 ὀλβίστη Μερόπων ἱερὰ πόλις, ἃ θεόπαιδα 
 καινὸν Ἔρωτα νέων θρέψεν ὑφαγεμόνα.

Meleager 
 
 
 Πραξιτέλης ὁ πάλαι ζωογλύφος ἁβρὸν ἄγαλμα 
 ἄψυχον, μορφᾶς κωφὸν ἔτευξε τύπον, 
 πέτρον ἐνειδοφορῶν· ὁ δὲ νῦν, ἔμψυχα μαγεύων, 
 τὸν τριπανοῦργον Ἔρωτʼ ἔπλασεν ἐν κραδίᾳ. 
 ἦ τάχα τοὔνομʼ ἔχει ταὐτὸν μόνον, ἔργα δὲ κρέσδω, 
 οὐ λίθον, ἀλλὰ φρενῶν πνεῦμα μεταρρυθμίσας. 
 ἵλαος πλάσσοι τὸν ἐμὸν τρόπον, ὄφρα τυπώσας 
 ἐντὸς ἐμὴν ψυχὴν ναὸν Ἔρωτος ἔχῃ.

Rhianus 
 
 
 ἡ Τροιζὴν ἀγαθὴ κουροτρόφος· οὐκ ἂν ἁμάρτοις 
 αἰνήσας παίδων οὐδὲ τὸν ὑστάτιον. 
 τόσσον δʼ Ἐμπεδοκλῆς φανερώτερος, ὅσσον ἐν ἄλλοις 
 ἄνθεσιν εἰαρινοῖς καλὸν ἔλαμψε ῥόδον.

Meleager 
 
 
 Ἁβρούς, ναὶ τὸν Ἔρωτα, τρέφει Τύρος· ἀλλὰ Μυΐσκος 
 ἔσβεσεν ἐκλάμψας ἀστέρας ἠέλιος.

Meleager 
 
 
 ἢν ἐνίδω Θήρωνα, τὰ πάνθʼ ὁρῶ· ἢν δὲ τὰ πάντα 
 βλέψω, τόνδε δὲ μή, τἄμπαλιν οὐδὲν ὁρῶ.

Anonymi Epigrammatici 
 
 
 ἄθρει· μὴ διὰ παντὸς ὅλαν κατάτηκʼ, Ἀρίβαζε, 
 τὰν Κνίδον ἁ πέτρα θρυπτομένα, φέρεται.

Anonymi Epigrammatici 
 
 
 ματέρες αἱ Περσῶν, καλὰ μὲν καλὰ τέκνα τέκεσθε 
 ἀλλʼ Ἀρίβαζος ἐμοὶ κάλλιον ἢ τὸ καλόν.

Meleager 
 
 
 σιγῶν Ἡράκλειτος ἐν ὄμμασι τοῦτʼ ἔπος αὐδᾷ· 
 
 καὶ Ζηνὸς φλέξω πῦρ τὸ κεραυνοβόλον. 
 
 ναὶ μὴν καὶ Διόδωρος ἐνὶ στέρνοις τόδε φωνεῖ· 
 
 καὶ πέτρον τήκω χρωτὶ χλιαινόμενον. 
 
 δύστανος, παίδων ὃς ἐδέξατο τοῦ μὲν ἀπʼ ὄσσων 
 λαμπάδα, τοῦ δὲ πόθοις τυφόμενον γλυκὺ πῦρ.

Alcaeus 
 
 
 Ζεύς Πίσης μεδέων, Πειθήνορα, δεύτερον υἷα 
 Κύπριδος, αἰπεινῷ στέψον ὑπὸ Κρονίῳ· 
 
 μηδέ μοι οἰνοχόον κυλίκων σέθεν αἰετὸς ἀρθεὶς 
 μάρψαις ἀντὶ καλοῦ, κοίρανε, Δαρδανίδου. 
 εἰ δέ τι Μουσάων τοι ἐγὼ φίλον ὤπασα δῶρον, 
 νεύσαις μοι θείου παιδὸς ὁμοφροσύνην.

Meleager 
 
 
 εἰ Ζεὺς κεῖνος ἔτʼ ἐστίν, ὁ καὶ Γανυμήδεος ἀκμὴν 
 ἁρπάξας, ἵνʼ ἔχῃ νέκταρος οἰνοχόον, 
 κἠμοὶ τὸν καλόν ἐστιν ἐνὶ σπλάγχνοισι Μυΐσκον 
 κρύπτειν, μή με λάθῃ παιδὶ βαλὼν πτέρυγας.

Anonymi Epigrammatici 
 
 
 Κρίνατʼ, Ἔρωτες, ὁ παῖς τίνος ἄξιος. εἰ μὲν ἀληθῶς 
 ἀθανάτων, ἐχέτω· Ζανὶ γὰρ οὐ μάχομαι. 
 εἰ δέ τι καὶ θνατοῖς ὑπολείπεται, εἴπατʼ, Ἔρωτες, 
 Δωρόθεος τίνος ἦν, καὶ τίνι νῦν δέδοται. 
 ἐν φανερῷ φωνεῦσιν· ἐμὴ χάρις. — “ ἀλλʼ ἀποχώρει. 
 μὴ % μετι πρὸς τὸ καλὸν καὶ σὺ μάταια φέρῃ.”

Anonymi Epigrammatici 
 
 
 τὸν καλὸν οὐχ ὁρόω Διονύσιον. ἆρά γʼ ἀναρθείς, 
 Ζεῦ πάτερ, ἀθανάτοις δεύτερος οἰνοχοεῖ; 
 αἰετέ, τὸν χαρίεντα, ποτὶ πτερὰ πυκνὰ τινάξας, 
 πῶς ἔφερες; μή που κνίσματʼ ὄνυξιν ἔχει;

Meleager 
 
 
 οὐκ ἐθέλω Χαρίδαμον ὁ γὰρ καλὸς εἰς Δία λεύσσει, 
 ὡς ἤδη νέκταρ τῷ θεῷ οἰνοχοῶν 
 
 οὐκ ἐθέλω· τί δέ μοι τὸν ἐπουρανίων βασιλῆα 
 ἄνταθλον νίκης τῆς ἐν ἔρωτι λαβεῖν; 
 ἀρκοῦμαι δʼ, ἢν μοῦνον ὁ παῖς ἀνιὼν ἐς Ὄλυμπον, 
 ἐκ γῆς νίπτρα ποδῶν δάκρυα τἀμὰ λάβῃ, 
 μναμόσυνον στοργῆς· γλυκὺ δʼ ὄμμασι νεῦμα δίυγρον 
 δοίη, καί τι φίλημʼ ἁρπάσαι ἀκροθιγές. 
 τἆλλα δὲ πάντʼ ἐχέτω Ζεύς, ὡς θέμις· εἰ δʼ ἐθελήσοι, 
 ἦ τάχα που κἠγὼ γεύσομαι ἀμβροσίας,

Anonymi Epigrammatici 
 
 
 Ζεῦ, προτέρω τέρπου Γανυμήδεϊ· τὸν δʼ ἐμόν, ὦναξ, 
 Δέξανδρον δέρκευ τηλόθεν οὐ φθονέω. 
 εἰ δὲ βίῃ τὸν καλὸν ἀποίσεαι, οὐκέτʼ ἀνεκτῶς 
 δεσπόζεις· ἀπίτω καὶ τὸ βιοῦν ἐπὶ σοῦ,

Meleager 
 
 
 Στήσομʼ ἐγὼ καὶ Ζηνὸς ἐναντίον, εἴ σε, Μυΐσκε, 
 ἁρπάζειν ἐθέλοι νέκταρος οἰνοχόον. 
 καίτοι πολλάκις αὐτὸς ἐμοὶ τάδʼ ἔλεξε· “τί ταρβεῖς; 
 οὔ σε βαλῶ ζήλοις· οἶδα παθὼν ἐλεεῖν.” 
 χὠ μὲν δὴ τάδε φησὶν ἐγὼ δʼ, ἢν μυῖα παραπτῇ, 
 ταρβῶ μὴ ψεύστης Ζεὺς ἐπʼ ἐμοὶ γέγονεν.

Callimachus 
 
 
 Θεσσαλικὲ Κλεόνικε τάλαν, τάλαν οὐ μὰ τὸν ὀξὺν 
 ἥλιον, οὐκ ἔγνων σχέτλιε, ποῦ γέγονας; 
 ὀστέα σοι καὶ μοῦνον ἔτι τρίχες. ἦ ῥά σε δαίμων 
 οὑμὸς ἔχει, χαλεπῇ δʼ ἤντεο θευμορίῃ; 
 
 ἔγνων Εὐξίθεός σε συνήρπασε· καὶ σὺ γὰρ ἐλθὼν 
 τὸν καλόν, ὦ μόχθηρʼ, ἔβλεπες ἀμφοτέροις.

Meleager 
 
 
 ἤδη μὲν γλυκὺς ὄρθρος· ὁ δʼ ἐν προθύροισιν ἄυπνος 
 Δᾶμις ἀποψύχει πνεῦμα τὸ λειφθὲν ἔτι, 
 σχέτλιος, Ἡράκλειτον ἰδών ἔστη γὰρ ὑπʼ αὐγὰς 
 ὀφθαλμῶν, βληθεὶς κηρὸς ἐς ἀνθρακιήν. 
 ἀλλά μοι ἔγρεο, Δᾶμι δυσάμμορε· καὐτὸς Ἔρωτος 
 ἕλκος ἔχων ἐπὶ σοῖς δάκρυσι δακρυχέω.

Callimachus 
 
 
 ἥμισύ μευ ψυχῆς ἔτι τὸ πνέον, ἥμισυ δʼ οὐκ οἶδʼ 
 εἴτʼ Ἔρος εἴτʼ Ἀίδης ἥρπασε· πλὴν ἀφανές. 
 ἦ ῥὰ τινʼ ἐς παίδων πάλιν ᾤχετο; καὶ μὲν ἀπεῖπον 
 πολλάκι· τὴν δρῆστιν μὴ ὑποδέχεσθε, νέοι. 
 
 † ουκισυ δίφησον ἐκεῖσε γὰρ ἡ λιθόλευστος 
 κείνη καὶ δύσερως οἶδʼ ὅτι που στρέφεται.

Meleager 
 
 
 ἤν τι πάθω, Κλεόβουλε, ʽτὸ γὰρ πλέον ἐν πυρὶ παίδων 
 βαλλόμενος κεῖμαι λείψανον ἐν σποδιῇ·̓ 
 λίσσομαι, ἀκρήτῳ μέθυσον, πρὶν ὑπὸ χθόνα θέσθαι, 
 κάλπιν, ἐπιγράψας δῶρον Ἔρως Ἀίδῃ.

Asclepiades 
 
 
 εἰ πτερά σοι προσέκειτο, καὶ ἐν χερὶ τόξα καὶ ἰοί, 
 οὐκ ἂν Ἔρως ἐγράφη Κύπριδος, ἀλλὰ σύ, παῖς.

Meleager 
 
 
 εἰ μὴ τόξον Ἔρως, μηδὲ πτερά, μηδὲ φαρέτραν, 
 μηδὲ πυριβλήτους εἶχε πόθων ἀκίδας, 
 οὐκ, αὐτὸν τὸν πτανὸν ἐπόμνυμαι, οὔποτʼ ἂν ἔγνως 
 ἐκ μορφᾶς τίς ἔφυ Ζωίλος ἢ τίς Ἔρως.

Posidippus 
 
 
 εἰ καθύπερθε λάβοις χρύσεα πτερά, καί σευ ἀπʼ ὤμων 
 τείνοιτʼ ἀργυρέων ἰοδόκος φαρέτρη, 
 καὶ σταίης παρʼ Ἔρωτα, φίλʼ, Ἄγλαον, οὐ μὰ τὸν Ἑρμῆν, 
 οὐδʼ αὐτὴ Κύπρις γνώσεται ὃν τέτοκεν.

Meleager 
 
 
 εἰ χλαμύδʼ εἶχεν Ἔρως, καὶ μὴ πτερά, μηδʼ ἐπὶ νώτων 
 τόξα τε καὶ φαρέτραν, ἀλλʼ ἐφόρει πέτασον, 
 ναί, τὸν γαῦρον ἔφηβον ἐπόμνυμαι, Ἀντίοχος μὲν 
 ἦν ἂν Ἔρως, ὁ δʼ Ἔρως τἄμπαλιν Ἀντίοχος.

Anonymi Epigrammatici 
 
 
 Ἀντίπατρὸς μʼ ἐφίλησ’ ἤδη λήγοντος ἔρωτος, 
 καὶ πάλιν ἐκ ψυχρῆς πῦρ ἀνέκαυσε τέφρης· 
 δὶς δὲ μιῆς ἄκων ἔτυχον φλογός. ὦ δυσέρωτες, 
 φεύγετε, μὴ πρήσω τοὺς πέλας ἁψάμενος.

Meleager 
 
 
 ψυχὴ δυσδάκρυτε, τί σοι τὸ πεπανθὲν Ἔρωτος 
 τραῦμα διὰ σπλάγχνων αὖθις ἀναφλέγεται; 
 
 μή, μή, πρὸς σὲ Διός, μή, πρὸς Διός, ὦ φιλάβουλε, 
 κινήσῃς τέφρῃ πῦρ ὑπολαμπόμενον. 
 αὐτίκα γάρ, λήθαργε κακῶν, πάλιν εἴ σε φυγοῦσαν 
 λήψετʼ Ἔρως, εὑρὼν δραπέτιν αἰκίσεται.

Meleager 
 
 
 Ψυχαπάται δυσέρωτες, ὅσοι φλόγα τὰν φιλόπαιδα 
 οἴδατε, τοῦ πικροῦ γευσάμενοι μέλιτος, 
 ψυχρὸν ὕδωρ † νίψαι, ψυχρόν, τάχος, ἄρτι τακείσης 
 ἐκ χιόνος τῇ μῇ χεῖτε περὶ κραδίῃ· 
 ἦ γὰρ ἰδεῖν ἔτλην Διονύσιον. ἀλλʼ, ὁμόδουλοι, 
 πρὶν ψαῦσαι σπλάγχνων, πῦρ ἀπʼ ἐμεῦ σβέσατε.

Meleager 
 
 
 ἔσπευδον τὸν Ἔρωτα φυγεῖν ὁ δὲ βαιὸν ἀνάψας 
 φανίον ἐκ τέφρης, εὗρέ με κρυπτόμενον· 
 κυκλώσας δʼ οὐ τόξα, χερὸς δʼ ἀκρώνυχα δισσόν, 
 κνίσμα πυρὸς θραύσας, εἰς μὲ λαθὼν ἔβαλεν 
 ἐκ δὲ φλόγες πάντῃ μοι ἐπέδραμον. ὦ βραχὺ φέγγος 
 λάμψαν ἐμοὶ μέγα πῦρ, Φανίον, ἐν κραδίᾳ.

Meleager 
 
 
 οὒ μʼ ἔτρωσεν Ἔρως τόξοις,. οὐ λαμπάδʼ ἀνάψας, 
 ὡς πάρος, αἰθομέναν θῆκεν ὑπὸ κραδίᾳ· 
 σύγκωμον δὲ Πόθοισι φέρων Κύπριδος μυροφεγγὲς 
 φανίον, ἄκρον ἐμοῖς ὄμμασι πῦρ ἔβαλεν 
 ἐκ δέ με φέγγος ἔτηξε. τὸ δὲ βραχὺ φανίον ὤφθη 
 πῦρ ψυχῆς τῇ μῇ καιόμενον κραδίᾳ.

Meleager 
 
 
 ὤνθρωποι, βωθεῖτε· τὸν ἐκ πελάγευς ἐπὶ γαῖαν 
 ἄρτι με πρωτόπλουν ἴχνος ἐρειδόμενον 
 ἕλκει τῇδʼ ὁ βίαιος Ἔρως· φλόγα δʼ οἷα προφαίνων 
 παιδὸς † ἀπεστρέπτει κάλλος ἐραστὸν ἰδεῖν. 
 βαίνω δʼ ἴχνος ἐπʼ ἴχνος, ἐν ἀέρι δʼ ἡδὺ τυπωθὲν 
 εἶδος ἀφαρπάζων χείλεσιν ἡδὺ φιλῶ. 
 ἆρά γε τὴν πικρὰν προφυγὼν ἅλα, πουλύ τι κείνης 
 πικρότερον χέρσῳ κῦμα περῶ Κύπριδος ;

Meleager 
 
 
 Οἰνοπόται δέξασθε τὸν ἐκ πελάγευς, ἅμα πόντον 
 καὶ κλῶπας προφυγόντʼ, ἐν χθονὶ δʼ ὀλλύμενον. 
 ἄρτι γὰρ ἐκ νηός με μόνον πόδα θέντʼ ἐπὶ γαῖαν 
 ἀγρεύσας ἕλκει τῇδʼ ὁ βίαιος Ἔρως, 
 ἐνθάδʼ ὅπου τὸν παῖδα διαστείχοντʼ ἐνόησα· 
 αὐτομάτοις δʼ ἄκων ποσσὶ ταχὺς φέρομαι. 
 κωμάζω δʼ οὐκ οἶνον ὑπὸ φρένα, πῦρ δὲ γεμισθείς. 
 ἀλλὰ φίλοι, ξεῖνοι, βαιὸν ἐπαρκέσατε, 
 ἀρκέσατʼ , ὦ ξεῖνοι, κἀμὲ Ξενίου πρὸς Ἔρωτος 
 δέξασθʼ ὀλλύμενον τὸν φιλίας ἱκέτην.

Meleager 
 
 
 ἁ Κύπρις θήλεια γυναικομανῆ] φλόγα βάλλει· 
 ἄρσενα δʼ αὐτὸς Ἔρως ἵμερον ἁνιοχεῖ. 
 ποῖ ῥέψω; ποτὶ παῖδʼ ἢ ματέρα; φαμὶ δὲ καὐτὰν 
 Κύπριν ἐρεῖν· νικᾷ τὸ θρασὺ παιδάριον

Anonymi Epigrammatici 
 
 
 τλῆμον Ἔρως, οὐ θῆλυν ἐμοὶ πόθον, ἀλλὰ τινʼ αἰεὶ 
 δινεύεις στεροπὴν καύματος ἀρσενικοῦ. 
 ἄλλοτε γὰρ Δήμωνι πυρούμενος, ἄλλοτε λεύσσων 
 Ἰσμηνόν, δολιχοὺς αἰὲν ἔχω καμάτους. 
 οὐ μούνοις δʼ ἐπὶ τοῖσι δεδόρκαμεν ἀλλʼ ἐπιπάντων 
 ἄρκυσι πουλυμανῆ κανθὸν ἐφελκόμεθα.

Anonymi Epigrammatici 
 
 
 δισσοί με τρύχουσι καταιγίζοντες ἔρωτες, 
 Εὔμαχε, καὶ δισσαῖς ἐνδέδεμαι μανίαις· 
 ᾗ μὲν ἐπʼ Ἀσάνδρου κλίνω δέμας, ᾗ δὲ πάλιν μοι 
 ὀφθαλμὸς νεύει Τηλέφου ὀξύτερος. 
 τμήξατʼ, ἐμοὶ τοῦθʼ ἡδύ, καὶ εἰς πλάστιγγα δικαίην 
 νειμάμενοι, κλήρῳ τἀμὰ φέρεσθε μέλη.

Anonymi Epigrammatici 
 
 
 Κύπρι, τί μοι τρισσοὺς ἐφʼ ἕνα σκοπὸν ἤλασας ἰούς, 
 ἐν δὲ μιῇ ψυχῇ τρισσὰ πέπηγε βέλη; 
 καὶ τῇ μὲν φλέγομαι, τῇ δʼ ἕλκομαι· ᾗ δʼ ἀπονεύσω, 
 διστάζω, λάβρῳ δʼ ἐν πυρὶ πᾶς φλέγομαι.

Anonymi Epigrammatici 
 
 
 οὐκέτʼ ἐρῶ. πεπάλαικα πόθοις τρισὶν εἷς μὲν ἑταίρης, 
 εἷς δέ με παρθενικῆς, εἷς δὲ μʼ ἔκαυσε νέου· 
 καὶ κατὰ πᾶν ἤλγηκα. γεγύμνασμαι μέν, ἑταίρης 
 πείθων τὰς ἐχθρὰς οὐδὲν ἔχοντι θύρας· 
 
 ἔστρωμαι δὲ κόρης ἐπὶ παστάδος αἰὲν ἄυπνος, 
 ἓν τὸ ποθεινότατον παιδὶ φίλημα διδούς. 
 οἴμοι· πῶς εἴπω πῦρ τὸ τρίτον; ἐκ γὰρ ἐκείνου 
 βλέμματα καὶ κενεὰς ἐλπίδας οἶδα μόνον.

Polystratus 
 
 
 Δισσὸς Ἔρως αἴθει ψυχὴν μίαν. ὦ τὰ περισσὰ 
 ὀφθαλμοὶ πάντῃ πάντα κατοσσόμενοι, 
 εἴδετε τὸν χρυσέαισι περίσκεπτον χαρίτεσσιν 
 Ἀντίοχον, λιπαρῶν ἄνθεμον ἠιθέων. 
 ἀρκείτω· τί τὸν ἡδὺν ἐπηυγάσσασθε καὶ ἁβρὸν 
 Στασικράτη, Παφίης ἔρνος ἰοστεφάνου; 
 καίεσθε, τρύχεσθε, καταφλέχθητέ ποτʼ ἤδη· 
 οἱ δύο γὰρʼ ψυχὴν οὐκ ἂν ἕλοιτε μίαν.

Meleager 
 
 
 προδόται ψυχῆς, παίδων κύνες, αἰὲν ἐν ἰξῷ 
 Κύπριδος ὀφθαλμοὶ βλέμματα χριόμενοι, 
 ἡρπάσατʼ ἄλλον Ἔρωτʼ , ἄρνες λύκον, οἷα κορώνη 
 σκορπίον, ὡς τέφρη πῦρ ὑποθαλπόμενον. 
 δρᾶθʼ ὅ τι καὶ βούλεσθε. τί μοι νενοτισμένα χεῖτε 
 δάκρυα, πρὸς δʼ Ἱκέτην αὐτομολεῖτε τάχος; 
 ὀπτᾶσθʼ ἐν κάλλει, τύφεσθʼ ὑποκαόμενοι νῦν, 
 ἄκρος ἐπεὶ ψυχῆς ἐστὶ μάγειρος Ἔρως.

Rhianus 
 
 
 οἱ παῖδες λαβύρινθος ἀνέξοδος· ᾗ γὰρ ἂν ὄμμα 
 ῥίψῃς, ὡς ἰξῷ τοῦτο προσαμπέχεται, 
 
 τῇ μὲν γὰρ Θεόδωρος ἄγει ποτὶ πίονα σαρκὸς 
 ἀκμὴν καὶ γυίων ἄνθος ἀκηράσιον 
 τῇ δὲ Φιλοκλῆος χρύσεον ῥέθος, ὃς τὸ καθʼ ὕψος 
 οὐ μέγας, οὐρανίη δʼ ἀμφιτέθηλε χάρις. 
 ἢν δʼ ἐπὶ Λεπτίνεω στρέψῃς δέμας, οὐκέτι γυῖα 
 κινήσεις, ἀλύτῳ δʼ ὡς ἀδάμαντι μένεις 
 ἴχνια κολληθείς· τοῖον σέλας ὄμμασιν αἴθει 
 κοῦρος καὶ νεάτους ἐκ κορυφῆς ὄνυχας. 
 χαίρετε καλοὶ παῖδες, ἐς ἀκμαίην δὲ μόλοιτε 
 ἥβην, καὶ λευκὴν ἀμφιέσαισθε κόμην.

Meleager 
 
 
 τερπνὸς μὲν Διόδωρος, ἐν ὄμμασι δʼ Ἡράκλειτος, 
 ἡδυεπὴς δὲ Δίων, ὀσφύι δʼ Οὐλιάδης. 
 ἀλλὰ σὺ μὲν ψαύοις ἁπαλόχροος, ᾧ δέ, Φιλόκλεις, 
 ἔμβλεπε, τῷ δὲ λάλει, τὸν δὲ τὸ λειπόμενον 
 ὡς γνῷς οἷος ἐμὸς νόος ἄφθονος· ἢν δὲ Μυΐσκῳ 
 λίχνος ἐπιβλέψῃς, μηκέτʼ ἴδοις τὸ καλόν.

Meleager 
 
 
 εἴ σε Πόθοι στέργουσι, Φιλόκλεες, ἥ τε μυρόπνους 
 πειθώ, καὶ κάλλευς ἀνθολόγοι Χάριτες, 
 ἀγκὰς ἔχοις Διόδωρον, ὁ δὲ γλυκὺς ἀντίος ᾄδοι 
 Δωρόθεος, κείσθω δʼ εἰς γόνυ Καλλικράτης, 
 ἰαίνοι δὲ Δίων τόδʼ ἐύστοχον ἐν χερὶ τείνων 
 σὸν κέρας, Οὐλιάδης δʼ αὐτὸ περισκυθίσαι, 
 δοίη δʼ ἡδὺ φίλημα Φίλων, Θήρων δὲ λαλήσαι, 
 θλίβοις δʼ Εὐδήμου τιτθὸν ὑπὸ χλαμύδι. 
 
 εἰ γάρ σοι τάδε τερπνὰ πόροι θεός, ὦ μάκαρ, οἵαν 
 ἀρτύσεις παίδων Ῥωμαϊκὴν λοπάδα.

Anonymi Epigrammatici 
 
 
 οὔτι μάταν θνατοῖσι φάτις τοιάδε βοᾶται, 
 ὡς οὐ πάντα θεοὶ πᾶσιν ἔδωκαν ἔχειν. 
 εἶδος μὲν γὰρ ἄμωμον, ἐπʼ ὄμμασι δʼ ἁ περίσαμος 
 αἰδώς, καὶ στέρνοις ἀμφιτέθαλε χάρις, 
 οἷσι καὶ ἠιθέους ἐπιδάμνασαι· ἀλλʼ ἐπὶ ποσσὶν 
 οὐκέτι τὰν αὐτὰν δῶκαν ἔχειν σε χάριν. 
 πλὴν κρηπὶς κρύψει ποδὸς ἴχνιον, ὠγαθὲ Πύρρε, 
 κάλλεϊ δὲ σφετέρῳ τέρψει ἀγαλλόμενον.

Antipater 
 
 
 Εὐπάλαμος ξανθὸν μὲν ἐρεύθεται, ἶσον Ἔρωτι, 
 μέσφα ποτὶ Κρητῶν ποιμένα Μηριόνην· 
 ἐκ δέ νυ Μηριόνεω Ποδαλείριος οὐκέτʼ ἐς Ἠὼ 
 νεῖται· ἴδʼ ὡς φθονερὰ παγγενέτειρα φύσις. 
 εἰ γάρ τῷ τὰ τʼ ἔνερθε τὰ θʼ ὑψόθεν ἶσα πέλοιτο, 
 ἦν ἂν Ἀχιλλῆος φέρτερος Αἰακίδεω.

Posidippus 
 
 
 τὸν Μουσῶν τέττιγα Πόθος δήσας ἐπʼ ἀκάνθαις 
 κοιμίζειν ἐθέλει, πῦρ ὑπὸ πλευρὰ βαλών· 
 ἡ δὲ πρὶν ἐν βίβλοις πεπονημένη ἄλλʼ ἀθερίζει 
 ψυχή, ἀνιηρῷ δαίμονι μεμφομένη.

Anonymi Epigrammatici 
 
 
 Ἠγρεύθην ὑπʼ Ἔρωτος ὁ μηδʼ ὄναρ, οὐδʼ ἔμαθον πῦρ 
 ἄρσεν ˘ ποιμαίνειν θερμὸν ὑπὸ κραδίας, 
 ἠγρεύθην. ἀλλʼ οὔ με κακῶν πόθος, ἀλλʼ ἀκέραιον 
 σύντροφον αἰσχύνῃ βλέμμα κατηνθράκισεν. 
 τηκέσθω Μουσέων ὁ πολὺς πόνος· ἐν πυρὶ γὰρ νοῦς 
 βέβληται, γλυκερῆς ἄχθος ἔχων ὀδύνης.

Anonymi Epigrammatici 
 
 
 εἰς οἵων με πόθων λιμένα ξένον, ὦ Κύπρι, θεῖσα 
 οὐκ ἐλεεῖς, καὐτὴ πεῖραν ἔχουσα πόνων; 
 ἦ μʼ ἐθέλεις ἄτλητα παθεῖν καὶ τοῦτʼ ἔπος εἰπεῖν, 
 
 τὸν σοφὸν ἐν Μούσαις Κύπρις ἔτρωσε μόνη;

Meleager 
 
 
 τόν με Πόθοις ἄτρωτον ὑπὸ στέρνοισι Μυΐσκος 
 ὄμμασι τοξεύσας, τοῦτʼ ἐβόησεν ἔπος· 
 “ τὸν θρασὺν εἷλον ἐγώ· τὸ δʼ ἐπʼ ὀφρύσι κεῖνο φρύαγμα 
 σκηπτροφόρου σοφίας ἠνίδε ποσσὶ πατῶ.” 
 τῷ δʼ, ὅσον ἀμπνεύσας, τόδʼ ἔφην “ φίλε κοῦρε, τί θαμβεῖς; 
 καὐτὸν ἀπʼ Οὐλύμπου Ζῆνα καθεῖλεν Ἔρως.”

Callimachus 
 
 
 Ὡγρευτής, Ἐπίκυδες, ἐν οὔρεσι πάντα λαγωὸν 
 διφᾷ, καὶ πάσης ἴχνια δορκαλίδος, 
 
 στίβῃ καὶ νιφετῷ κεχρημένος. ἢν δέ τις εἴπῃ, 
 
 τῆ, τόδε βέβληται θηρίον, οὐκ ἔλαβεν. 
 χοὐμὸς ἔρως τοιόσδε· τὰ μὲν φεύγοντα διώκειν 
 οἶδε, τὰ δʼ ἐν μέσσῳ κείμενα παρπέταται.

Anonymi Epigrammatici 
 
 
 οἶδα φιλεῖν φιλέοντας· ἐπίσταμαι, ἢν μʼ ἀδικᾖ τις, 
 μισεῖν ἀμφοτέρων εἰμὶ γὰρ οὐκ ἀδαής.

Anonymi Epigrammatici 
 
 
 οὑμὸς ἔρως παρʼ ἐμοὶ μενέτω μόνον ἢν δὲ πρὸς ἄλλους 
 φοιτήσῃ, μισῶ κοινὸν ἔρωτα, Κύπρι,

Asclepiades 
 
 
 μικρὸς Ἔρως ἐκ μητρὸς ἔτʼ εὐθήρατος ἀποπτάς, 
 ἐξ οἴκων ὑψοῦ Δάμιδος οὐ πέτομαι· 
 ἀλλʼ αὐτοῦ, φιλέων τε καὶ ἀζήλωτα φιληθείς, 
 οὐ πολλοῖς, εὐκρὰς δʼ εἷς ἑνὶ συμφέρομαι.

Meleager 
 
 
 ἓν καλὸν οἶδα τὸ πᾶν, ἕν μοι μόνον οἶδε τὸ λίχνον 
 ὄμμα, Μυΐσκον ὁρᾶν τἆλλα δὲ τυφλὸς ἐγώ. 
 πάντα δʼ ἐκεῖνος ἐμοὶ φαντάζεται· ἆρʼ ἐσορῶσιν 
 ὀφθαλμοὶ ψυχῇ πρὸς χάριν, οἱ κόλακες;

Anonymi Epigrammatici 
 
 
 τὸν καλόν, ὦ Χάριτες, Διονύσιον, εἰ μὲν ἕλοιτο 
 τἀμά, καὶ εἰς ὥρας αὖθις ἄγοιτε καλὸν 
 
 εἰ δʼ ἕτερον στέρξειε παρεὶς ἐμέ, μύρτον ἕωλον 
 ἐρρίφθω ξηροῖς φυρόμενον σκυβάλοις.

Dionysius 
 
 
 εἰ μὲν ἐμὲ στέρξεις, εἴης ἰσόμοιρος, Ἄκρατε, 
 Χίῳ, καὶ Χίου πουλὺ μελιχρότερος· 
 εἰ δʼ ἕτερον κρίναις ἐμέθεν πλέον, ἀμφὶ σὲ βαίη 
 κώνωψ ὀξηρῷ τυφόμενος κεράμῳ.

Meleager 
 
 
 ὁ τρυφερὸς Διόδωρος ἐς ἠιθέους φλόγα βάλλων 
 ἤγρευται λαμυροῖς ὄμμασι Τιμαρίου, 
 τὸ γλυκύπικρον Ἔρωτος ἔχων βέλος. ἦ τόδε καινὸν 
 θάμβος ὁρῶ· φλέγεται πῦρ πυρὶ καιόμενον.

Meleager 
 
 
 ἤστραψε γλυκὺ κάλλος· ἰδοὺ φλόγας ὄμμασι βάλλει. 
 ἆρα κεραυνομάχαν παῖδʼ ἀνέδειξεν Ἔρως; 
 χαῖρε Πόθων ἀκτῖνα φέρων θνατοῖσι, Μυΐσκε, 
 καὶ λάμποις ἐπὶ γᾷ πυρσὸς ἐμοὶ φίλιος.

Anonymi Epigrammatici 
 
 
 πτανὸς Ἔρως, σὺ δὲ ποσσὶ ταχύς· τὸ δὲ κάλλος ὁμοῖον 
 ἀμφοτέρων. τόξοις, Εὔβιε, λειπόμεθα.

Anonymi Epigrammatici 
 
 
 εὐφαμεῖτε νέοι· τὸν Ἔρωτʼ ἄγει Ἀρκεσίλαος, 
 πορφυρέῃ δήσας Κύπριδος ἁρπεδόνῃ.

Meleager 
 
 
 καὐτὸς Ἔρως ὁ πτανὸς ἐν αἰθέρι δέσμιος ἥλω, 
 ἀγρευθεὶς τοῖς σοῖς ὄμμασι, Τιμάριον.

Meleager 
 
 
 ἠοῦς ἄγγελε, χαῖρε, Φαεσφόρε, καὶ ταχὺς ἔλθοις 
 ἕσπερος, ἣν ἀπάγεις, λάθριος αὖθις ἄγων.

Anonymi Epigrammatici 
 
 
 ἄκρητον μανίην ἔπιον· μεθύων μέγα μύθοις 
 ὥπλισμαι πολλὴν εἰς ὁδὸν ἀφροσύναν. 
 κωμάσομαι τί δέ μοι βροντέων μέλει, ἢ τί κεραυνῶν; 
 ἢν βάλλῃ;, τὸν ἔρωθʼ ὅπλον ἄτρωτον ἔχων.

Anonymi Epigrammatici 
 
 
 κωμάσομαι· μεθύω γὰρ ὅλος μέγα. παῖ, λάβε τοῦτον 
 τὸν στέφανον, τὸν ἐμοῖς δάκρυσι λουόμενον 
 μακρὴν δʼ οὐχὶ μάτην ὁδὸν ἵξομαι· ἔστι δʼ ἀωρὶ 
 καὶ σκότος· ἀλλὰ μέγας φανὸς ἐμοὶ Θεμίσων.

Meleager 
 
 
 Βεβλήσθω κύβος· ἅπτε· πορεύσομαι. “ἠνίδε, τόλμα, 
 οἰνοβαρές. τίνʼ ἔχεις φροντίδα;” Κωμάσομαι 
 κωμάσομαι; ποῖ, θυμέ, τρέπῃ; Τί δʼ ἔρωτι λογισμός; 
 ἅπτε τάχος. ποῦ δʼ ἡ πρόσθε λόγων μελέτη; 
 
 
 ἐρρίφθω σοφίας ὁ πολὺς πόνος· ἓν μόνον οἶδα 
 τοῦθʼ, ὅτι καὶ Ζηνὸς λῆμα καθεῖλεν Ἔρως.

Callimachus 
 
 
 εἰ μὲν ἑκών, Ἀρχῖνʼ, ἐπεκώμασα, μυρία μέμφου· 
 εἰ δʼ ἀέκων ἥκω, τὴν προπέτειαν ὄρα· 
 ἄκρητος καὶ ἔρως μʼ ἠνάγκασαν ὧν ὁ μὲν αὐτῶν 
 εἷλκεν, ὁ δʼ οὐκ εἴα σώφρονα θυμὸν ἔχειν, 
 ἐλθὼν δʼ οὐκ ἐβόησα, τίς ἢ τίνος, ἀλλʼ ἐφίλησα 
 τὴν φλιὴν εἰ τοῦτʼ ἔστʼ ἀδίκημʼ, ἀδικῶ.

Meleager 
 
 
 οἴσω, ναὶ μὰ σέ, Βάκχε, τὸ σὸν θράσος· ἁγέο, κώμων 
 ἄρχε· θεὸς θνατὰν ἁνιόχει κραδίαν 
 ἐν πυρὶ γενναθεὶς στέργεις φλόγα τὰν ἐν ἔρωτι, 
 καί με πάλιν δήσας τὸν σὸν ἄγεις ἱκέτην. 
 ἦ προδότας κἄπιστος ἔφυς· τεὰ δʼ ὄργια κρύπτειν 
 αὐδῶν, ἐκφαίνειν τἀμὰ σὺ νῦν ἐθέλεις.

Posidippus 
 
 
 Εὐοπλῶ, καὶ πρὸς σὲ μαχήσομαι, οὐδʼ ἀπεροῦμαι 
 θνητὸς ἐών σὺ δʼ, Ἔρως, μηκέτι μοι πρόσαγε. 
 ἤν με λάβῃς μεθύοντʼ, ἄπαγʼ ἔκδοτον ἄχρι δὲ νήφω, 
 τὸν παραταξάμενον πρὸς σὲ λογισμὸν ἔχω.

Rhianus 
 
 
 ἦ ῥὰ νύ τοι, Κλεόνικε, διʼ ἀτραπιτοῖο κιόντι 
 στεινῆς ἤντησαν ταὶ λιπαραὶ Χάριτες· 
 καί σε ποτὶ ῥοδέαισιν ἐπηχύναντο χέρεσσιν, 
 κοῦρε; πεποίησαι δʼ ἡλίκος ἐσσὶ χάρις. 
 τηλόθι μοι μάλα χαῖρε· πυρὸς δʼ οὐκ ἀσφαλὲς ἆσσον 
 ἕρπειν αὐηρήν, ἆ φίλος, ἀνθέρικα.

Meleager 
 
 
 ὦ Χάριτες, τὸν καλὸν Ἀρισταγόρην ἐσιδοῦσαι 
 ἀντίον, εἰς τρυφερὰς ἠγκαλίσασθε χέρας· 
 οὕνεκα καὶ μορφᾷ βάλλει φλόγα, καὶ γλυκυμυθεῖ 
 καίρια, καὶ σιγῶν ὄμμασι τερπνὰ λαλεῖ. 
 τηλόθι μοι πλάζοιτο. τί δὲ πλέον; ὡς γὰρ Ὀλύμπου 
 Ζεὺς νέον οἶδεν ὁ παῖς μακρὰ κεραυνοβολεῖν.

Anonymi Epigrammatici 
 
 
 πυγμῇ νικήσαντα τὸν Ἀντικλέους Μενέχαρμον 
 λημνίσκοις μαλακοῖς ἐστεφάνωσα δέκα, 
 καὶ τρισσῶς ἐφίλησα πεφυρμένον αἵματι πολλῷ· 
 ἀλλʼ ἐμοὶ ἦν σμύρνης κεῖνο μελιχρότερον.

Anonymi Epigrammatici 
 
 
 λάθρῃ παπταίνοντα παρὰ φλιὴν Ἐχέδημον 
 λάθριος ἀκρήβην τὸν χαρίεντʼ ἔκυσα. 
 δειμαίνω·̆ καὶ γάρ μοι ἐνύπνιος ἦλθε φαρέτρην 
 αἰωρῶν καὶ δοὺς ᾤχετʼ ἀλεκτρυόνας, 
 
 ἄλλοτε μειδιόων, ὁτὲ δʼ οὐ φίλος. ἀλλὰ μελισσέων 
 ἑσμοῦ καὶ κνίδης καὶ πυρὸς ἡψάμεθα;

Meleager 
 
 
 ἡδὺ τί μοι διὰ νυκτὸς ἐνύπνιον ἁβρὰ γελῶντος 
 ὀκτωκαιδεκέτους παιδὸς ἔτʼ ἐν χλαμύδι 
 ἤγαγʼ Ἔρως ὑπὸ χλαῖναν ἐγὼ δʼ ἁπαλῷ περὶ χρωτὶ 
 στέρνα βαλὼν κενεὰς ἐλπίδας ἐδρεπόμαν. 
 καὶ μʼ ἔτι νῦν θάλπει μνήμης πόθος· ὄμμασι δʼ ὕπνον 
 ἀγρευτὴν πτηνοῦ φάσματος αἰὲν ἔχω. 
 ὦ δύσερως ψυχή, παῦσαί ποτε καὶ διʼ ὀνείρων 
 εἰδώλοις κάλλευς κωφὰ χλιαινομένη.

Meleager 
 
 
 ἦρκταί μευ κραδίας ψαύειν πόνος· ἦ γὰρ ἀλύων 
 ἀκρονυχεὶ ταύταν ἔκνισ’ ὁ θερμὸς Ἔρως· 
 εἶπε δὲ μειδήσας· “ἕξεις πάλι τὸ γλυκὺ τραῦμα 
 ὦ δύσερως, λάβρῳ καιόμενος μέλιτι.” 
 ἐξ οὗ δὴ νέον ἔρνος ἐν ἠϊθέοις Διόφαντον 
 λεύσσων οὔτε φυγεῖν οὔτε μένειν δύναμαι.

Meleager 
 
 
 Εἰνόδιον στείχοντα μεσαμβρινὸν εἶδον Ἄλεξιν, 
 ἄρτι κόμαν καρπῶν κειρομένου θέρεος. 
 διπλαῖ δʼ ἀκτῖνές με κατέφλεγον· αἱ μὲν Ἔρωτος, 
 παιδὸς ἀπʼ ὀφθαλμῶν, αἱ δὲ παρʼ ἠελίου. 
 ἀλλʼ ἃς μὲν νὺξ αὖθις ἐκοίμισεν ἃς δʼ ἐν ὀνείροις 
 εἴδωλον μορφῆς μᾶλλον ἀνεφλόγισεν. 
 
 λυσίπονος δʼ ἑτέροις ἐπʼ ἐμοὶ πόνον ὕπνος ἔτευξεν 
 ἔμπνουν πῦρ ψυχῇ κάλλος ἀπεικονίσας.

Meleager 
 
 
 Αἰπολικαὶ σύριγγες, ἐν οὔρεσι μηκέτι Δάφνιν 
 φωνεῖτʼ, αἰγιβάτῃ Πανὶ χαριζόμεναι· 
 μηδὲ σὺ τὸν στεφθέντα, λύρη, Φοίβοιο προφῆτι, 
 δάφνῃ παρθενίῃ μέλφʼ Ὑάκινθον ἔτι. 
 ἦν γὰρ ὅτʼ ἦν Δάφνις μὲν Ὀρειάσι,˘ σοὶ δʼ Ὑάκινθος 
 τερπνός· νῦν δὲ Πόθων σκῆπτρα Δίων ἐχέτω.

Aratus 
 
 
 Ἀργεῖος Φιλοκλῆς Ἄργει καλός· αἵ δὲ Κορίνθου 
 στῆλαι, καὶ Μεγαρέων ταὐτὸ ˘ βοῶσι τάφοι· 
 γέγραπται καὶ μέχρι λοετρῶν Ἀμφιαράου, 
 ὡς καλός. ἀλλʼ ὀλίγον ˘ γράμμασι λειπόμεθα· 
 τῷδʼ οὐ γὰρ πέτραι ἐπιμάρτυρες, ἀλλὰ Ῥιηνὸς ˘ 
 αὐτὸς ἰδών ἑτέρου δʼ ἐστὶ περισσότερος.

Anonymi Epigrammatici 
 
 
 εἶπα, καὶ αὖ πάλιν εἶπα· καλός, καλός· ἀλλʼ ἔτι φήσω, 
 ὡς καλός, ὡς χαρίεις ὄμμασι Δωσίθεος. 
 
 οὐ δρυός, οὐδʼ ἐλάτης ἐχαράξαμεν, οὐδʼ ἐπὶ τοίχου 
 τοῦτʼ ἔπος· ἀλλʼ ἐν ἐμῇ καῦσεν ˘ Ἔρως κραδίᾳ. 
 εἰ δέ τις οὐ φήσει, μὴ πείθεο. ναὶ μὰ σέ, δαῖμον, 
 ψεύδετʼ ἐγὼ δʼ ὁ λέγων τἀτρεκὲς οἶδα μόνος.

Posidippus 
 
 
 ἃ Κύπρον, ἅ τε Κύθηρα, καὶ ἃ Μίλητον ἐποιχνεῖς, 
 καὶ καλὸν Συρίης ἱπποκρότου δάπεδον, 
 ἔλθοις ἵλαος Καλλιστίῳ, ἣ τὸν ἐραστὴν 
 οὐδέ ποτʼ οἰκείων ὦσεν ἀπὸ προθύρων.

Meleager 
 
 
 οὔ σοι ταῦτʼ ἐβόων, ψυχή; “ ναὶ Κύπριν, ἁλώσει, 
 ὦ δύσερως, ἰξῷ πυκνὰ προσιπταμένη· 
 οὐκ” ἐβόων; εἷλέν σε πάγη. τί μάτην ἐνὶ δεσμοῖς 
 σπαίρεις; αὐτὸς Ἔρως τὰ πτερά σου δέδεκεν, 
 καὶ σ’ ἐπὶ πῦρ ἔστησε, μύροις δʼ ἔρρανε λιπόπνουν, 
 δῶκε δὲ διψώσῃ δάκρυα θερμὰ πιεῖν

Meleager 
 
 
 ἆ ψυχὴ βαρύμοχθε, σὺ δʼ ἄρτι μὲν ἐκ πυρὸς αἴθῃ, 
 ἄρτι δʼ ἀναψύχεις, πνεῦμʼ ἀναλεξαμένη. 
 τί κλαίεις; τὸν ἄτεγκτον ὅτʼ ἐν κόλποισιν Ἔρωτα 
 ἔτρεφες, οὐκ ᾔδεις ὡς ἐπὶ σοὶ τρέφετο; 
 οὐκ ᾔδεις; νῦν γνῶθι καλῶν ἄλλαγμα τροφείων, 
 πῦρ ἅμα καὶ ψυχρὰν δεξαμένη χιόνα. 
 αὐτὴ ταῦθʼ εἵλου· φέρε τὸν πόνον. ἄξια πάσχεις 
 ὧν ἔδρας, ὀπτῷ καιομένη μέλιτι.

Meleager 
 
 
 διψῶν ὡς ἐφίλησα θέρευς ἁπαλόχροα παῖδα, 
 εἶπα τότʼ αὐχμηρὰν δίψαν ἀποπροφυγών 
 “ Ζεῦ πάτερ, ἆρα φίλημα τὸ νεκτάρεον Γανυμήδευς 
 πίνεις, καὶ τόδε σοι χείλεσιν οἰνοχοεῖ; 
 καὶ γὰρ ἐγὼ τὸν καλὸν ἐν ἠιθέοισι φιλήσας 
 Ἀντίοχον, ψυχῆς ἡδὺ πέπωκα μέλι.”

Callimachus 
 
 
 ἕλκος ἔχων ὁ ξεῖνος ἐλάνθανεν ὡς ἀνιηρὸν 
 πνεῦμα διὰ στηθέων, εἶδες, ἀνηγάγετο, 
 τὸ τρίτον ἡνίκʼ ἔπινε· τὰ δὲ ῥόδα φυλλοβολεῦντα 
 τὠνδρὸς ἀπὸ στεφάνων πάντʼ ἐγένοντο χαμαί. 
 ὤπτηται μέγα δή τι· μὰ δαίμονας, οὐκ ἀπὸ ῥυσμοῦ 
 εἰκάζω· φωρὸς δʼ ἴχνια φὼρ ἔμαθον.

Asclepiades 
 
 
 οἶνος ἔρωτος ἔλεγχος· ἐρᾶν ἀρνεύμενον ἡμῖν 
 ἤτασαν αἱ πολλαὶ Νικαγόρην προπόσεις. 
 καὶ γὰρ ἐδάκρυσεν καὶ ἐνύστασε, καί τι κατηφὲς 
 ἔβλεπε, χὠ σφιγχθεὶς οὐκ ἔμενε στέφανος.

Anonymi Epigrammatici 
 
 
 ὄρνιθες ψίθυροι, τί κεκράγατε; μὴ μʼ ἀνιᾶτε, 
 τὸν τρυφερῇ παιδὸς σαρκὶ χλιαινόμενον, 
 ἑζόμεναι πετάλοισιν ἀηδόνες· εὗδε λάληθρον 
 θῆλυ γένος, δέομαι, μείνατʼ ἐφʼ ἡσυχίης.

Meleager 
 
 
 Ὀρθροβόας, δυσέρωτι κακάγγελε, νῦν, τρισάλαστε, 
 ἐννύχιος κράζεις πλευροτυπῆ κέλαδον, 
 γαῦρος ὑπὲρ κοίτας, ὅτε μοι βραχὺ τοῦτʼ ἔτι νυκτὸς 
 ζῇ τὸ φιλεῖν, ἐπʼ ἐμαῖς δʼ ἁδὺ γελᾷς ὀδύναις. 
 ἅδε φίλα θρεπτῆρι χάρις; ναὶ τὸν βαθὺν ὄρθρον, 
 ἔσχατα γηρύσῃ ταῦτα τὰ πικρὰ μέλη.

Mnasalces 
 
 
 Ἄμπελε, μήποτε φύλλα χαμαὶ σπεύδουσα βαλέσθαι 
 δείδιας ἑσπέριον Πλειάδα δυομέναν; 
 μεῖνον ἐπʼ Ἀντιλέοντι πεσεῖν ὑπὸ τὶν γλυκὺν ὕπνον, 
 ἐς τότε, τοῖς καλοῖς πάντα χαριζομένα.

Callimachus 
 
 
 ἔστι τι, ναὶ τὸν Πᾶνα, κεκρυμμένον, ἔστι τι ταύτῃ, 
 ναὶ μὰ Διώνυσον, πῦρ ὑπὸ τῇ σποδιῇ· 
 οὐ θαρσέω. μὴ δή με περίπλεκε· πολλάκι λήθει 
 τοῖχον ὑποτρώγων ἡσύχιος ποταμός. 
 τῷ καὶ νῦν δείδοικα, Μενέξενε, μή με παρεισδὺς 
 οὗτος ὁ † σειγαρνης εἰς τὸν ἔρωτα βάλῃ.

Anonymi Epigrammatici 
 
 
 τὸν καλὸν ὡς ἰδόμαν Ἀρχέστρατον, οὐ μὰ τὸν Ἑρμᾶν, 
 οὐ καλὸν αὐτὸν ἔφαν· οὐ γὰρ ἄγαν ἐδόκει. 
 
 εἶπα, καὶ ἁ Νέμεσίς με συνάρπασε, κεὐθὺς ἐκείμαν 
 ἐν πυρί, παῖς ˘ δʼ ἐπʼ ἐμοὶ Ζεὺς ἐκεραυνοβόλει. 
 τὸν παῖδʼ ἱλασόμεσθʼ, ἢ τὰν θεόν; ἀλλὰ θεοῦ μοι 
 ἔστιν ὁ παῖς κρέσσων χαιρέτω ἁ Νέμεσις.

Meleager 
 
 
 ἐφθέγξω, ναὶ Κύπριν, ἃ μὴ θεός, ὦ μέγα τολμᾶν 
 θυμὲ μαθών Θήρων σοὶ καλὸς οὐκ ἐφάνη· 
 σοὶ καλὸς οὐκ ἐφάνη Θήρων ἀλλʼ αὐτὸς ὑπέστης, 
 οὐδὲ Διὸς πτήξας πῦρ τὸ κεραυνοβόλον. 
 τοιγάρ, ἰδού, τὸν πρόσθε λάλον προὔθηκεν ἰδέσθαι 
 δεῖγμα θρασυστομίης ἡ βαρύφρων Νέμεσις.

Rhianus 
 
 
 ἰξῷ Δεξιόνικος ὑπὸ χλωρῇ πλατανίστῳ 
 κόσσυφον ἀγρεύσας, εἷλε κατὰ πτερύγων 
 χὠ μὲν ἀναστενάχων ἀπεκώκυεν ἱερὸς ὄρνις. 
 ἀλλʼ ἐγώ, ὦ φίλʼ Ἔρως, καὶ θαλεραὶ Χάριτες, 
 εἴην καὶ κίχλη καὶ κόσσυφος, ὡς ἂν ἐκείνου 
 ἐν χερὶ καὶ φθογγὴν καὶ γλυκὺ δάκρν βάλω.

Anonymi Epigrammatici 
 
 
 Ἑρμῆ, τοξευθεὶς ἐξέσπασε πικρὸν ὀιστὸν 
 
 ἐφήβῳ. 
 κἠγὼ τὴν αὐτήν, ξεῖνε, λέλογχα τύχην. 
 ἀλλὰ μʼ Ἀπολλοφάνους τρύχει πόθος. ὦ “ φιλάεθλε, 
 ἔφθασας· εἰς ἓν πῦρ οἱ δύʼ ἐνηλάμεθα.’”

Meleager 
 
 
 τί κλαίεις, φρενολῃστά; τί δʼ ἄγρια τόξα καὶ ἰοὺς 
 ἔρριψας, διφυῆ ταρσὸν ἀνεὶς πτερύγων; 
 ἦ ῥά γε καὶ σὲ Μυΐσκος ὁ δύσμαχος ὄμμασιν αἴθει; 
 ὡς μόλις οἷʼ ἔδρας πρόσθε παθὼν ἔμαθες.

Anonymi Epigrammatici 
 
 
 παύετε, παιδοφίλαι, κενεὸν πόνον· ἴσχετε μόχθων, 
 δύσφρονες· ἀπρήκτοις ἐλπίσι μαινόμεθα. 
 ἶσον ἐπὶ ψαφαρὴν ἀντλεῖν ἅλα, κἀπὸ Λιβύσσης 
 ψάμμου ἀριθμητὴν ἀρτιάσαι ψεκάδα, 
 ἶσον καὶ παίδων στέργειν πόθον, οἷς τὸ κεναυχὲς 
 κάλλος ἐνὶ χθονίοις ἡδὺ τʼ ἐν ἀθανάτοις. 
 δέρκεσθʼ εἰς ἐμὲ πάντες· ὁ γὰρ πάρος εἰς κενὸν ἡμῶν 
 μόχθος ἐπὶ ξηροῖς ἐκκέχυτʼ αἰγιαλοῖς.

Rhianus 
 
 
 Ἀγρεύσας τὸν νεβρὸν ἀπώλεσα, χὠ μὲν ἀνατλὰς 
 μυρία, καὶ στήσας δίκτυα καὶ στάλικας, 
 σὺν κενεαῖς χείρεσσιν ἀπέρχομαι· οἱ δʼ ἀμόγητοι 
 τἀμὰ φέρουσιν, Ἔρως· οἷς σὺ γένοιο βαρύς.

Meleager 
 
 
 Ἅρπασται τίς τόσσον ἐναιχμάσαι ἄγριος εἴη; 
 τίς τόσος ἀντᾶραι καὶ πρὸς Ἔρωτα μάχην; 
 ἅπτε τάχος πεύκας. καίτοι κτύπος· Ἡλιοδώρας. 
 βαῖνε πάλιν στέρνων ἐντὸς ἐμῶν, κραδίη.

Callimachus 
 
 
 οἶδʼ ὅτι μου πλούτου κενεαὶ χέρες· ἀλλά, Μένιππε, 
 μὴ λέγε, πρὸς Χαρίτων, τοὐμὸν ὄνειρον ἐμοί. 
 ἀλγέω τὴν διὰ παντὸς ἔπος τόδε πικρὸν ἀκούων 
 ναί, φίλε, τῶν παρὰ σοῦ τοῦτʼ ἀνεραστότατον.

Callimachus 
 
 
 
 Ληφθήσῃ, περίφευγε, Μενέκρατες· εἶπα Πανήμου 
 εἰκάδι, καὶ Λώου τῇ — τίνι; τῇ δεκάτῃ 
 ἦλθεν ὁ βοῦς ὑπʼ ἄροτρον ἑκούσιος. εὖγʼ ἐμὸς ἐμὸς, 
 εὖγʼ ἐμὸς οὐ παρὰ τὰς εἴκοσι μεμφόμεθα.

Callimachus 
 
 
 ὡς ἀγαθὰν Πολύφαμος ἀνεύρατο τὰν ἐπαοιδὰν 
 τὠραμένῳ ναὶ Γᾶν, οὐκ ἀμαθὴς ὁ Κύκλωψ. 
 αἱ Μοῖσαι τὸν ἔρωτα κατισχναίνοντι, Φίλιππε· 
 ἦ πανακὲς πάντων φάρμακον ἁ σοφία. 
 τοῦτο, δοκέω, χἀ λιμὸς ἔχει μόνον ἐς τὰ πονηρὰ 
 τὠγαθόν, ἐκκόπτει τὰν φιλόπαιδα νόσον. 
 ἔσθʼ ἁμὶν † χἀκαστὰς ἀφειδέα πρὸς τὸν Ἔρωτα. 
 τοῦτʼ εἶπαι “Κείρευ τὰ πτερά, παιδάριον· 
 οὐδʼ ὅσον ἀττάραγόν σε δεδοίκαμες · αἱ γὰρ ἐπῳδαὶ 
 οἴκοι τῶ χαλεπῶ τραύματος ἀμφότεραι.”

Anonymi Epigrammatici 
 
 
 εἲ τινά που παίδων ἐρατώτατον ἄνθος ἔχοντα 
 εἶδες, ἀδιστάκτως εἶδες Ἀπολλόδοτον. 
 
 εἰ δʼ ἐσιδών, ὦ ξεῖνε, πυριφλέκτοισι πόθοισιν 
 οὐκ ἐδάμης, πάντως ἢ θεὸς ἢ λίθος εἶ.

Anonymi Epigrammatici 
 
 
 Μάγνης Ἡράκλειτος, ἐμοὶ πόθος, οὔτι σίδηρον 
 πέτρῳ, πνεῦμα δʼ ἐμὸν κάλλει ἐφελκόμενος.

Asclepiades 
 
 
 πρόσθε μοι Ἀρχεάδης ἐθλίβετο· νῦν δὲ τάλαιναν 
 οὐδʼ ὅσσον παίζων εἰς ἔμʼ ἐπιστρέφεται. 
 οὐδʼ ὁ μελιχρὸς Ἔρως ἀεὶ γλυκύς· ἀλλʼ ἀνιήσας 
 πολλάκις ἡδίων γίνετʼ ἐρῶσι θεός.

Meleager 
 
 
 ἡδὺς ὁ παῖς, καὶ τοὔνομʼ ἐμοὶ γλυκύς ἐστι Μυΐσκος 
 καὶ χαρίεις· τίνʼ ἔχω μὴ οὐχὶ φιλεῖν πρόφασιν; 
 καλὸς γάρ, ναὶ Κύπριν, ὅλος καλός· εἰ δʼ ἀνιηρός, 
 οἶδε τὸ πικρὸν Ἔρως συγκεράσαι μέλιτι,

Anonymi Epigrammatici 
 
 
 
 α. μὴ μʼ εἴπῃς πάλιν ὧδε. β. τί δʼ αἴτιος; αὐτὸς ἔπεμψε. 
 
 α. δεύτερον οὖν φήσεις; β. δεύτερον. εἶπεν Ἴθι. 
 ἀλλʼ ἔρχευ, μὴ μέλλε. μένουσί σε. α. πρῶτον ἐκείνους 
 εὑρήσω, χἤξω· τὸ τρίτον οἶδα πάλαι.

Anonymi Epigrammatici 
 
 
 εἰαρινῷ χειμῶνι πανείκελος, ὦ Διόδωρε, 
 οὑμὸς ἔρως, ἀσαφεῖ κρινόμενος πελάγει· 
 καί ποτε μὲν φαίνεις πολὺν ὑετόν, ἄλλοτε δʼ αὖτε 
 εὔδιος, ἁβρὰ γελῶν δʼ ὄμμασιν ἐκκέχυσαι. 
 τυφλὰ δʼ, ὅπως ναυηγὸς ἐν οἴδματι, κύματα μετρῶν 
 δινεῦμαι, μεγάλῳ χείματι πλαζόμενος. 
 ἀλλά μοι ἢ φιλίης ἔκθες σκοπὸν ἢ πάλι μίσους, 
 ὡς εἰδῶ ποτέρῳ κύματι νηχόμεθα.

Meleager 
 
 
 Κύπρις ἐμοὶ ναύκληρος, Ἔρως δʼ οἴακα φυλάσσει 
 ἄκρον ἔχων ψυχῆς ἐν χερὶ πηδάλιον 
 χειμαίνει δʼ ὁ βαρὺς πνεύσας Πόθος, οὕνεκα δὴ νῦν 
 παμφύλῳ παίδων νήχομαι ἐν πελάγει.

Meleager 
 
 
 σοί με Πόθων δέσποινα θεὴ πόρε, σοί με, Θεόκλεις, 
 ἁβροπέδιλος Ἔρως γυμνὸν ὑπεστόρεσεν, 
 ξεῖνον ἐπὶ ξείνης, δαμάσας ἀλύτοισι χαλινοῖς· 
 ἱμείρω δὲ τυχεῖν ἀκλινέος φιλίας. 
 ἀλλὰ σὺ τὸν στέργοντʼ ἀπαναίνεαι, οὐδέ σε θέλγει 
 οὐ χρόνος, οὐ ξυνῆς σύμβολα σωφροσύνης. 
 ἵλαθʼ, ἄναξ, ἵληθι· σὲ γὰρ θεὸν ὥρισε Δαίμων 
 ἐν σοί μοι ζωῆς πείρατα καὶ θανάτου.

Meleager 
 
 
 ἐν σοὶ τἀμά, Μυΐσκε, βίου πρυμνήσἰ ἀνῆπται· 
 ἐν σοὶ καὶ ψυχῆς πνεῦμα τὸ λειφθὲν ἔτι. 
 ναὶ γὰρ δὴ τὰ σά, κοῦρε, τὰ καὶ κωφοῖσι λαλεῦντα 
 ὄμματα, καὶ μὰ τὸ σὸν φαιδρὸν ἐπισκύνιον, 
 ἤν μοι συννεφὲς ὄμμα βάλῃς ποτέ, χεῖμα δέδορκα· 
 ἢν δʼ ἱλαρὸν βλέψῃς, ἠδὺ τέθηλεν ἔαρ,

Anonymi Epigrammatici 
 
 
 θαρσαλέως τρηχεῖαν ὑπὸ σπλάγχνοισιν ἀνίην 
 οἴσω, καὶ χαλεπῆς δεσμὸν ἀλυκτοπέδης. 
 οὐ γάρ πω, Νίκανδρε, βολὰς ἐδάημεν Ἔρωτος 
 νῦν μόνον, ἀλλὰ πόθων πολλάκις ἡψάμεθα. 
 καὶ σὺ μέν, Ἀδρήστεια, κακῆς ἀντάξια βουλῆς 
 τῖσαι, καὶ μακάρων πικροτάτη Νέμεσις.

Asclepiades 
 
 
 Δόρκιον ἡ φιλέφηβος ἐπίσταται, ὡς ἁπαλὸς παῖς, 
 ἕσθαι πανδήμου Κύπριδος ὠκὺ βέλος, 
 ἵμερον ἀστράπτουσα κατʼ ὄμματος, ἠδʼ ὑπὲρ ὤμων 
 
 
 σὺν πετάσῳ γυμνὸν μηρὸν ἔφαινε χλαμύς.

Asclepiades 
 
 
 οὔπω τοξοφορῶν οὐδʼ ἄγριος,˘ ἀλλὰ νεογνὸς 
 οὑμὸς Ἔρως παρὰ τὴν Κύπριν ὑποστρέφεται, 
 δέλτον ἔχων χρυσέην τὰ Φιλοκράτεος δὲ Διαύλου 
 τραυλίζει ψυχῆς φίλτρα κατʼ Ἀντιγένους.

Asclepiades 
 
 
 εὗρεν Ἔρως τί καλῷ μίξει καλόν, οὐχὶ μάραγδον 
 χρυσῷ, ὃ μήτʼ ἀνθεῖ, μήτε γένοιτʼ ἐν ἴσῳ, 
 οὐδʼ ἐλέφαντʼ ἐβένῳ, λευκῷ μέλαν, ἀλλὰ Κλέανδρον 
 Εὐβιότῳ, πειθοῦς ἄνθεα καὶ φιλίης.

Meleager 
 
 
 ἡδὺ μὲν ἀκρήτῳ κεράσαι γλυκὺ νᾶμα μελισσῶν 
 ἡδὺ δὲ παιδοφιλεῖν καὐτὸν ἐόντα καλόν, 
 οἷα τὸν ἁβροκόμην στέργει Κλεόβουλον Ἄλεξις· 
 ἀθάνατον τούτω Κύπριδος οἰνόμελι.

Meleager 
 
 
 Λευκανθὴς Κλεόβουλος· ὁ δʼ ἀντία τοῦδε μελίχρους 
 Σώπολις, οἱ δισσοὶ Κύπριδος ἀνθοφόροι. 
 τοὔνεκά μοι παίδων ἕπεται πόθος· οἱ γὰρ Ἔρωτες 
 ἐκ λευκοῦ πλέξαι ˘ φασί με καί μέλανος.

Asclepiades 
 
 
 τοῦθʼ ὅ τί μοι λοιπὸν ψυχῆς, ὅ τι δή ποτʼ, Ἔρωτες, 
 τοῦτό γʼ ἔχειν πρὸς θεῶν ἡσυχίην ἄφετε· 
 ἢ μὴ δὴ τόξοις ἔτι βάλλετὲ μʼ, ἀλλὰ κεραυνοῖς· 
 ναὶ πάντως τέφρην θέσθε με κἀνθρακιήν. 
 ναί, ναί, βάλλετʼ, Ἔρωτες· ἐνεσκληκὼς γὰρ ἀνίαις, 
 ἐξ ὑμέων τοῦτʼ οὖν, εἴ γέ τι, βούλομʼ ἔχειν.

Meleager 
 
 
 χειμέριον μὲν πνεῦμα· φέρει δʼ ἐπὶ σοί με, Μυΐσκε, 
 ἁρπαστὸν κώμοις ὁ γλυκύδακρυς Ἔρως. 
 χειμαίνει δὲ βαρὺς πνεύσας Πόθος, ἀλλὰ μʼ ἐς ὅρμον 
 δέξαι, τὸν ναύτην Κύπριδος ἐν πελάγει.

Posidippus 
 
 
 Ναννοῦς καὶ Λύδης ἐπίχει δύο, καὶ φιλεράστου 
 Μιμνέρμου, καὶ τοῦ σώφρονος Ἀντιμάχου· 
 συγκέρασον τὸν πέμπτον ἐμοῦ· τὸν δʼ ἕκτον ἑκάστου, 
 Ἡλιόδωρʼ, εἴπας, ὅστις ἐρῶν ἔτυχεν 
 ἕβδομον Ἡσιόδου, τὸν δʼ ὄγδοον εἶπον Ὁμήρου, 
 τὸν δʼ ἔνατον Μουσῶν, Μνημοσύνης δέκατον. 
 μεστὸν ὑπὲρ χείλους πίομαι, Κύπρι· τἆλλα δʼ ἔρωτες 
 νήφοντʼ οἰνωθέντʼ οὐχὶ λίην ἄχαριν.

Dioscorides 
 
 
 ἐξέφυγον, Θεόδωρε, τὸ σὸν βάρος. ἀλλʼ ὅσον εἴπας 
 
 ἐξέφυγον τὸν ἐμὸν δαίμονα πικρότατον, 
 
 πικρότερός με κατέσχεν. Ἀριστοκράτει δὲ λατρεύων 
 μυρία, δεσπόσυνον καὶ τρίτον ἐκδέχομαι.

Dioscorides 
 
 
 σπονδὴ καὶ λιβανωτέ, καὶ οἱ κρητῆρι μιγέντες 
 δαίμονες, οἳ φιλίης τέρματʼ ἐμῆς ἔχετε, 
 ὑμέας, ὦ σεμνοί, μαρτύρομαι, οὓς ὁ μελίχρως 
 κοῦρος Ἀθήναιος πάντας ἐπωμόσατο.

Dioscorides 
 
 
 τὸν καλόν, ὡς ἔλαβες, κομίσαις πάλι πρός με θεωρὸν 
 Εὐφραγόρην, ἀνέμων πρηΰτατε Ζέφυρε, 
 εἰς ὀλίγων τείνας μηνῶν μέτρον ὡς καὶ ὁ μικρὸς 
 μυριέτης κέκριται τῷ φιλέοντι χρόνος.

Euenus 
 
 
 εἰ μισεῖν πόνος ἐστί, φιλεῖν πόνος, ἐκ δύο λυγρῶν 
 αἱροῦμαι χρηστῆς ἕλκος ἔχειν ὀδύνης.

Philodemus 
 
 
 Δημώ με κτείνει καὶ Θέρμιον ἡ μὲν ἑταίρη, 
 Δημονόη ˘ δʼ οὔπω Κύπριν ἐπισταμένη. 
 καὶ τῆς μὲν ψαύω· τῆς δʼ οὐ θέμις. οὐ μὰ σέ, Κύπρι, 
 οὐκ οἶδʼ ἣν εἰπεῖν δεῖ με ποθεινοτέρην. 
 Δημάριον λέξω τὴν παρθένον οὐ γὰρ ἕτοιμα 
 βούλομαι, ἀλλὰ ποθῶ πᾶν τὸ φυλασσόμενον.

Marcus cornelius fronto 
 
 
 μέχρι τίνος πολεμεῖς μʼ, ὦ φίλτατε Κῦρε; τί ποιεῖς; 
 τὸν σὸν Καμβύσην οὐκ ἐλεεῖς; λέγε μοι. 
 μὴ γίνου Μῆδος· Σάκας γὰρ ἔσῃ μετὰ μικρόν, 
 καί σε ποιήσουσιν ταὶ τρίχες Ἀστυάγην.

Straton 
 
 
 ἢ μὴ ζηλοτύπει δούλοις ἐπὶ παισὶν ἑταίρους, 
 ἢ μὴ θηλυπρεπεῖς οἰνοχόους πάρεχε. 
 
 τίς γὰρ ἀνὴρ ἐς ἔρωτʼ ἀδαμάντινος; ἢ τίς ἀτειρὴς 
 οἴνῳ; τίς δὲ καλοὺς οὐ περίεργα βλέπει; 
 ζώντων ἔργα τάδʼ ἐστὶν ὅπου δʼ οὐκ εἰσὶν ἔρωτες 
 οὐδὲ μέθαι, Διοφῶν, ἢν ἐθέλῃς, ἄπιθι· 
 κἀκεῖ Τειρεσίην ἢ Τάνταλον ἐς πότον ἕλκε, 
 τὸν μὲν ἐπʼ οὐδὲν ἰδεῖν, τὸν δʼ ἐπὶ μοῦνον ἰδεῖν.

Straton 
 
 
 στυγνὸς δὴ τί, Μένιππε, κατεσκέπασαι μέχρι πέζης 
 ὁ πρὶν ἐπʼ ἰγνύης λῶπος ἀνελκόμενος; 
 ἢ τί κάτω κύψας με παρέδραμες, οὐδὲ προσειπών; 
 οἶδα τί με κρύπτεις· ἤλυθον ἃς ἔλεγον,

Straton 
 
 
 ἑσπερίην Μοῖρίς με, καθʼ ἣν ὑγιαίνομεν ὥρην, 
 οὐκ οἶδʼ εἴτε σαφῶς, εἴτʼ ὄναρ, ἠσπάσατο. 
 ἤδη γὰρ τὰ μὲν ἄλλα μάλʼ ἀτρεκέως ἐνόησα, 
 χὠκόσα μοι προσέφη, χὠκόσ’ ἐπυνθάνετο 
 εἰ δέ με καὶ πεφίληκε τεκμαίρομαι· εἰ γὰρ ἀληθές, 
 πῶς ἀποθειωθεὶς πλάζομʼ ἐπιχθόνιος;

Straton 
 
 
 Ἐξεφλέγην, ὅτε Θεῦδις ἐλάμπετο παισὶν ἐν ἄλλοις, 
 οἷος ἐπαντέλλων ἀστράσιν ἠέλιος, 
 τοὔνεκʼ ἔτι φλέγομαι καὶ νῦν, ὅτε νυκτὶ λαχνοῦται· 
 δυόμενος γάρ, ὅμως ἥλιός ἐστιν ἔτι.

Straton 
 
 
 ὤμοσά σοι, Κρονίδη, μηπώποτε, μηδʼ ἐμοὶ αὐτῷ 
 ἐξειπεῖν ὅ τι μοι Θεῦδις ἔειπε λαβεῖν. 
 ψυχὴ δʼ ἡ δυσάπιστος ἀγαλλομένη πεπότηται 
 ἠέρι, καὶ στέξαι τἀγαθὸν οὐ δύναται· 
 ἀλλʼ ἐρέω, σύγγνωθι σύ μοι, Κεῖνος δὲ πέπεισται. 
 Ζεῦ πάτερ, ἀγνώστου τίς χάρις εὐτυχίης;

Straton 
 
 
 καῦμὰ μʼ ἔχει μέγα δή τι· σὺ δʼ, ὦ παῖ, παύεο λεπτὸν 
 ἠέρι δινεύων ἐγγὺς ἐμεῖο λίνον. 
 ἄλλο τι πῦρ ἐμοῦ ἔνδον ἔχω κυάθοισιν ἀναφθέν, 
 καὶ περὶ σῇ ῥιπῇ μᾶλλον ἐγειρόμενον.

Straton 
 
 
 ψεύδεα μυθίζουσι, Θεόκλεες, ὡς ἀγαθαὶ μὲν 
 αἱ Χάριτες, τρισσαὶ δʼ εἰσὶ κατʼ Ὀρχομενὸν 
 πεντάκι γὰρ δέκα σεῖο περισκιρτῶσι πρόσωπα, 
 τοξοβόλοι, ψυχέων ἅρπαγες ἀλλοτρίων.

Straton 
 
 
 ταῦτά με νῦν τὰ περισσὰ φιλεῖς, ὅτʼ ἔρωτος ἀπέσβη 
 πυρσός, ὅτʼ οὐδʼ ἄλλως ἡδὺν ἔχω σε φίλον. 
 μέμνημαι γὰρ ἐκεῖνα τὰ δύσμαχα· πλὴν ἔτι, Δάφνι, 
 ὀψὲ μέν, ἀλλʼ ἐχέτω καὶ μετάνοια τόπον.

Straton 
 
 
 τίς χάρις, Ἡλιόδωρε, φιλήμασιν, εἴ με λάβροισιν 
 χείλεσι μὴ φιλέεις ἀντιβιαζόμενος, 
 
 ἀλλʼ ἐπʼ ἄκροις ἀσάλευτα μεμυκόσιν, οἷα κατʼ οἴκους 
 καὶ δίχα σοῦ με φιλεῖ πλάσμα τὸ κηρόχυτον;

Straton 
 
 
 μὴ σπεύσῃς Μενέδημον ἑλεῖν δόλῳ, ἀλλʼ ἐπίνευσον 
 ὀφρύσι, καὶ φανερῶς αὐτὸς ἐρεῖ· πρόαγε. 
 
 οὐ γὰρ ἀνάβλησις· φθάνει δέ τε καὶ τὸν ἄγοντα· 
 οὐδʼ ἀμάρης, ποταμοῦ δʼ ἐστὶν ἑτοιμότερος.

Straton 
 
 
 τοὺς σοβαροὺς τούτους καὶ τοὺς περιπορφυροσήμους 
 παῖδας, ὅσους ἡμεῖς οὐ προσεφιέμεθα, 
 ὥσπερ σῦκα πέτραισιν ἐπʼ ἀκρολόφοισι πέπειρα 
 ἔσθουσιν γῦπες, Δίφιλε, καὶ κόρακες.

Straton 
 
 
 ἄχρι τίνος ταύτην τὴν ὀφρύα τὴν ὑπέροπτον, 
 Μέντορ, τηρήσεις, μηδὲ τὸ χαῖρε λέγων, 
 ὡς μέλλων αἰῶνα μένειν νέος, ἢ διὰ παντὸς 
 ὀρχεῖσθαι πυρίχην; καὶ τὸ τέλος πρόβλεπε. 
 ἥξει σοι πώγων, κακὸν ἔσχατον, ἀλλὰ μέγιστον 
 καὶ τότʼ ἐπιγνώσῃ τί σπάνις ἐστὶ φίλων.

Straton 
 
 
 πῶς ἀναγινώσκειν, Διονύσιε, παῖδα διδάξεις, 
 μηδὲ μετεκβῆναι φθόγγον ἐπιστάμενος; 
 
 ἐκ νήτης μετέβης οὕτως ταχὺς εἰς βαρύχορδον 
 φθόγγον, ἀπʼ ἰσχνοτάτης εἰς τάσιν ὀγκοτάτην. 
 πλὴν οὐ βασκαίνω· μελέτα μόνον ἀμφοτέρους δὲ 
 κρούων, τοῖς φθονεροῖς λάμβδα καὶ ἄλφα λέγε.

Straton 
 
 
 εἴ σε φιλῶν ἀδικῶ καὶ τοῦτο δοκεῖς ὕβριν εἶναι, 
 τὴν αὐτὴν κόλασιν καὶ σὺ φίλει με λαβών.

Straton 
 
 
 τίς σε κατεστεφάνωσε ῥόδοις ὅλον; εἰ μὲν ἐραστής, 
 ἆ μάκαρ· εἰ δʼ ὁ πατήρ, ὄμματα καὐτὸς ἔχει.

Straton 
 
 
 ὄλβιος ὁ γράψας σε, καὶ ὄλβιος οὗτος ὁ κάλλει 
 τῷ σῷ νικᾶσθαι κηρὸς ἐπιστάμενος. 
 θριπὸς ἐγὼ καὶ σύρμα τερηδόνος εἴθε γενοίμην, 
 ὡς ἀναπηδήσας τὰ ξύλα ταῦτα φάγω.

Straton 
 
 
 οὐκ ἐχθὲς παῖς ἦσθα; καὶ οὐδʼ ὄναρ οὗτος ὁ πώγων 
 ἤλυθε· πῶς ἀνέβη τοῦτο τὸ δαιμόνιον, 
 καὶ τριχὶ πάντʼ ἐκάλυψε τὰ πρὶν καλά; φεῦ, τί 
 τὸ θαῦμα; 
 ἐχθὲς Τρωίλος ὤν, πῶς ἐγένου Πρίαμος;

Straton 
 
 
 οὐ τέρπουσι κόμαι με, περισσότεροί τε κίκιννοι, 
 τέχνης, οὐ φύσεως ἔργα διδασκόμενοι· 
 ἀλλὰ παλαιστρίτου παιδὸς ῥύπος ὁ ψαφαρίτης, 
 καὶ χροιὴ μελέων σαρκὶ λιπαινομένη. 
 ἡδὺς ἀκαλλώπιστος ἐμὸς πόθος· ἡ δὲ γοῆτις 
 μορφὴ θηλυτέρης ἔργον ἔχει Παφίης.

Straton 
 
 
 οὐδέ Σμυρναῖαι Νεμέσεις ὅ τι σοὶ πιλέγουσιν, 
 Ἀρτεμίδωρε, νοεῖς· μηδὲν ὑπὲρ τὸ μέτρον. 
 
 ἀλλʼ οὕτως ὑπέροπτα καὶ ἄγρια κοὐδὲ πρέποντα 
 κωμῳδῷ φθέγγῃ, πάνθʼ ὑποκρινόμενος. 
 μνησθήσῃ τούτων, ὑπερήφανε· καὶ σὺ φιλήσεις, 
 καὶ κωμῳδήσεις τὴν Ἀποκλειομένην,

Straton 
 
 
 εἰ Ζεὺς ἐκ γαίης θνητοὺς ἔτι παῖδας ἐς αἴθρην 
 ἥρπαζεν, γλυκεροῦ νέκταρος οἰνοχόους, 
 αἰετὸς ἂν πτερύγεσσιν Ἀγρίππαν τὸν καλὸν ἡμῶν 
 ἤδη πρὸς μακάρων ἦγε διηκονίας. 
 ναὶ μὰ σὲ γάρ, Κρονίδη, κόσμου πάτερ, ἢν ἐσαθρήσῃς 
 τὸν Φρύγιον ψέξεις αὐτίκα Δαρδανίδην.

Straton 
 
 
 ἄνθεσιν οὐ τόσσοισι φιλοζέφυροι χλοάουσι 
 λειμῶνες, πυκιναῖς εἴαρος ἀγλαΐαις, 
 
 ὅσσους εὐγενέτας, Διονύσιε, παῖδας ἀθρήσεις, 
 χειρῶν Κυπρογενοῦς πλάσματα καὶ Χαρίτων. 
 ἔξοχα δʼ ἐν τούτοις Μιλήσιος ἠνίδε θάλλει, 
 ὡς ῥόδον εὐόδμοις λαμπόμενον πετάλοις. 
 ἀλλʼ οὐκ οἶδεν ἴσως, ἐκ καύματος ὡς καλὸν ἄνθος, 
 οὕτω τὴν ὥρην ἐκ τριχὸς ὀλλυμένην.

Straton 
 
 
 ὀφθαλμοὺς σπινθῆρας ἔχεις, θεόμορφε Λυκῖνε, 
 μᾶλλον δʼ ἀκτῖνας, δέσποτα, πυρσοβόλους. 
 ἀντωπὸς βλέψαι βαιὸν χρόνον οὐ δύναμαί σοι· 
 οὕτως ἀστράπτεις ὄμμασιν ἀμφοτέροις.

Straton 
 
 
 
 Καρὸν γνῶθι σοφῶν τῶν ἑπτά τις, εἶπε, Φίλιππε 
 πάντα γὰρ ἀκμάζοντʼ ἐστὶν ἐραστότερα· 
 καὶ σίκυος πρῶτός που; ἐπʼ ἀνδήροισιν ὁραθεὶς 
 τίμιος, εἶτα συῶν βρῶμα πεπαινόμενος.

Straton 
 
 
 ἡλικίης φίλος εἰμὶ καὶ οὐδένα παῖδα προτάσσω, 
 πρὸς τὸ καλὸν κρίνων ἄλλο γὰρ ἄλλος ἔχει.

Straton 
 
 
 ἄρκιον ἤδη μοι πόσιος μέτρον εὐσταθίη γὰρ 
 λύεται ἥ τε φρενῶν ἥ τε διὰ στόματος. 
 χὠ λύχνος ἔσχισται διδύμην φλόγα, καὶ δὶς ἀριθμέω, 
 πολλάκι πειράζων, τοὺς ἀνακεκλιμένους. 
 
 ἤδη δʼ οὐκέτι μοῦνον ἐπʼ οἰνοχόον σεσόβημαι, 
 ἀλλὰ πάρωρα βλέπω κἠπὶ τὸν ὑδροχόον.

Straton 
 
 
 μισῶ δυσπερίληπτα φιλήματα, καὶ μαχιμώδεις 
 φωνάς, καὶ σθεναρὴν ἐκ χερὸς ἀντίθεσιν 
 καὶ μὴν καὶ τόν, ὅτʼ ἐστὶν ἐν ἀγκάσιν, εὐθὺ θέλοντα 
 καὶ παρέχοντα χύδην, οὐ πάνυ δή τι θέλω· 
 ἀλλὰ τὸν ἐκ τούτων ἀμφοῖν μέσον, οἷον ἐκεῖνον 
 τὸν καὶ μὴ παρέχειν εἰδότα καὶ παρέχειν.

Straton 
 
 
 εἰ μὴ νῦν Κλεόνικος ἐλεύσεται, οὐκέτʼ ἐκεῖνον 
 δέξομʼ ἐγὼ μελάθροις, οὐ μὰ τὸν — οὐκ ὀμόσω. 
 εἰ γὰρ ὄνειρον ἰδὼν οὐκ ἤλυθεν, εἶτα παρείη 
 αὔριον, οὐ παρὰ τὴν σήμερον ὀλλύμεθα.

Straton 
 
 
 πτηνὸς Ἔρως ἄγαγέν με διʼ ἠέρος, ἡνίκα, Δᾶμι, 
 γράμμα σὸν εἶδον, ὅ μοι δεῦρο μολεῖν σ’ ἔλεγεν 
 ῥίμφα δʼ ἀπὸ Σμύρνης ἐπὶ Σάρδιας· ἔδραμεν ἄν μου 
 ὕστερον εἰ Ζήτης ἔτρεχεν, ἢ Κάλαϊς.

Straton 
 
 
 οὐκ ἐθέλοντα φιλεῖς με, φιλῶ δʼ ἐγὼ οὐκ ἐθέλοντα· 
 εὔκολος ἢν φεύγω, δύσκολος ἢν ἐπάγω.

Straton 
 
 
 
 χρύσεα χαλκείων νῦν εἴπατε· δὸς λάβε παίζει 
 Σωσιάδας ὁ καλός, καὶ Διοκλῆς ὁ δασύς. 
 τίς κάλυκας συνέκρινε βάτῳ, τίς σῦκα μύκησιν; 
 ἄρνα γαλακτοπαγῆ τίς συνέκρινε βοΐ; 
 οἷα δίδως, ἀλόγιστε, καὶ ἔμπαλιν οἷα κομίζῃ· 
 οὕτω Τυδείδης Γλαῦκον ἐδωροδόκει.

Straton 
 
 
 παῖς τις ὅλως ἁπαλὸς τοῦ γείτονος οὐκ ὀλίγως με 
 κνίζει· πρὸς τὸ θέλειν δʼ οὐκ ἀμύητα γελᾷ· 
 οὐ πλεῦν δʼ ἐστὶν ἐτῶν δύο καὶ δέκα. νῦν ἀφύλακτοι 
 ὄμφακες· ἢν δʼ ἀκμάσῃ, φρούρια καὶ σκόλοπες

Straton 
 
 
 
 α. ἢν τούτῳ † φωνῇς, τὸ μέσον λάβε, καὶ κατακλίνας 
 ζεύγνυε, καὶ πρώσας πρόσπεσε, καὶ κάτεχε. 
 
 β. οὐ φρονέεις, Διόφαντε· μόλις δύναμαι γὰρ ἔγωγε 
 ταῦτα ποιεῖν· παίδων δʼ ἡ πάλη ἔσθʼ ἑτέρα. 
 μοχλοῦ καὶ μένε, Κῦρι, καὶ ἐμβάλλοντος ἀνάσχου· 
 πρῶτον συμμελετᾶν ἢ μελετᾷν μαθέτω.

Straton 
 
 
 ἐχθὲς λουόμενος Διοκλῆς ἀνενήνοχε σαύραν 
 ἐκ τῆς ἐμβάσεως τὴν Ἀναδυομένην. 
 
 ταύτην εἴ τις ἔδειξεν Ἀλεξάνδρῳ τότʼ ἐν Ἴδῃ, 
 τὰς τρεῖς ἂν ταύτης προκατέκρινε θεάς.

Straton 
 
 
 εὐτυχές, οὐ φθονέω, βιβλίδιον ἦ ῥὰ σ’ ἀναγνοὺς 
 παῖς τις ἀναθλίψει, πρὸς τὰ γένεια τιθείς· 
 ἢ τρυφεροῖς σφίγξει περὶ χείλεσιν, ἢ κατὰ μηρῶν 
 εἰλήσει δροσερῶν, ὦ μακαριστότατον 
 πολλάκι φοιτήσεις ὑποκόλπιον, ἢ παρὰ δίφρους 
 βληθὲν τολμήσεις κεῖνα θιγεῖν ἀφόβως. 
 πολλὰ δʼ ἐν ἠρεμίῃ προλαλήσεις· ἀλλʼ ὑπὲρ ἡμῶν, 
 χαρτάριον, δέομαι, πυκνότερόν τι λάλει.

Straton 
 
 
 μήτε λίην στυγνὸς παρακέκλισο, μήτε κατηφής, 
 Δίφιλε, μηδʼ εἴης παιδίον ἐξ ἀγέλης. 
 ἔστω που προύνικα φιλήματα, καὶ τὰ πρὸ ἔργων 
 παίγνια, πληκτισμοί, κνίσμα, φίλημα,˘ λόγος.

Straton 
 
 
 τρεῖς ἀρίθμει τοὺς πάντας ὑπὲρ λέχος, ὧν δύο δρῶσιν, 
 καὶ δύο πάσχουσιν. θαῦμα δοκῶ τι λέγειν. 
 καὶ μὴν οὐ ψεῦδος· δυσὶν εἷς μέσσος γὰρ ὑπουργεῖ 
 τέρπων ἐξόπιθεν, πρόσθε δὲ τερπόμενος.

Straton 
 
 
 εἰ μὲν ἔφυς ἀμύητος ἀκμὴν ὑπὲρ οὗ σ’ ἔτι πείθω, 
 ὀρθῶς ἂν δείσαις, δεινὸν ἴσως δοκέων. 
 
 εἰ δέ σε δεσποτικὴ κοίτη πεποίηκε τεχνίτην, 
 τί φθονέεις δοῦναι, ταὐτὸ λαβὼν, ἑτέρῳ; 
 ὃς μὲν γὰρ καλέσας ἐπὶ τὸ χρέος, εἶτʼ ἀπολύσας, 
 εὕδει κύριος ὤν, μηδὲ λόγου μεταδούς· 
 ἄλλη δʼ ἔνθα τρυφή· παίξεις ἴσα, κοινὰ λαλήσεις, 
 τἆλλα δʼ ἐρωτηθεὶς κοὐκ ἐπιτασσόμενος.

Straton 
 
 
 αἰαῖ μοι· τί πάλιν δεδακρυμένον, ἢ τί κατηφές, 
 παιδίον; εἶπον ἁπλῶς· μηδʼ ὀδύνα· τί θέλεις; 
 τὴν χέρα μοι κοίλην προσενήνοχας· ὡς ἀπόλωλα· 
 μισθὸν ἴσως αἰτεῖς· τοῦτʼ ἔμαθες δὲ πόθεν; 
 οὐκέτι σοι κοπτῆς φίλιαι πλάκες οὐδὲ μελιχρὰ 
 σήσαμα, καὶ καρύων παίγνιος εὐστοχίη· 
 ἀλλʼ ἤδη πρὸς κέρδος ἔχεις φρένας. ὡς ὁ διδάξας 
 τεθνάτω οἷόν μου παιδίον ἠφάνικεν.

Straton 
 
 
 τῷ τοίχῳ κέκλικας τὴν ὀσφύα τὴν περίβλεπτον, 
 Κῦρι· τί πειράζεις τὸν λίθον; οὐ δύναται.

Straton 
 
 
 δός μοι, καὶ λάβε χαλκόν. ἐρεῖς ὅτι πλούσιός εἰμι· 
 
 δώρησαι τοίνυν τὴν χάριν, ὡς βασιλεύς.

Straton 
 
 
 νῦν ἔαρ εἶ, μετέπειτα θέρος· κἄπειτα τί μέλλεις 
 Κῦρις; βούλευσαι, καὶ καλάμη γὰρ ἔσῃ.

Straton 
 
 
 νῦν ὀρθή, κατάρατε, καὶ εὔτονος, ἡνίκα μηδὲν 
 ἡνίκα δʼ ἦν ἐχθές, οὐδὲν ὅλως ἀνέπνεις.

Straton 
 
 
 ἤδη ἐπὶ στρατιῆς ὁρμᾷς, ἔτι παῖς ἀδαὴς ὢν 
 καὶ τρυφερός. τί ποιεῖς, οὗτος, ὅρα μετάθου. 
 οἴμοι τίς σ’ ἀνέπεισε λαβεῖν δόρυ· τίς χερὶ πέλτην; 
 τίς κρύψαι ταύτην τὴν κεφαλὴν κόρυθι; 
 ὦ μακαριστὸς ἐκεῖνος, ὅτις ποτέ, καινὸς Ἀχιλλεὺς 
 τοίῳ ἐνὶ κλισίῃ τερπόμενος Πατρόκλῳ.

Straton 
 
 
 μέχρι τίνος σε γελῶντα μόνον, μηδὲν δὲ λαλοῦντα 
 οἴσομεν; εἶπον ἁπλῶς ταῦτα σύ, Πασίφιλε. 
 αἰτῶ, καὶ σὺ γελᾷς· πάλιν αἰτῶ, κοὐκ ἀποκρίνῃ·̓· 
 δακρύω, σὺ γελᾷς. βάρβαρε, τοῦτο γέλως;

Straton 
 
 
 καὶ μισθοὺς αἰτεῖτε, διδάσκαλοι; ὡς ἀχάριστοι 
 ἐστέ· τί γάρ; τὸ βλέπειν παιδία μικρὸν ἴσως; 
 καὶ τούτοισι λαλεῖν, ἀσπαζομένους τε φιλῆσαι; 
 τοῦτο μόνον χρυσῶν ἄξιον οὐχ ἑκατόν; 
 πεμπέτω, εἴ τις ἔχει καλὰ παιδία· κἀμὲ φιλείτω, 
 μισθὸν καὶ παρʼ ἐμοῦ λαμβανέτω τί θέλει,

Straton 
 
 
 οὐχὶ τὸ πῦρ κλέψας δέδεσαι, κακόβουλε Προμηθεῦ, 
 ἀλλʼ ὅτι τὸν πηλὸν τοῦ Διὸς ἠφάνισας. 
 
 πλάττων ἀνθρώπους, ἔβαλες τρίχας· ἔνθεν ὁ δεινὸς 
 πώγων, καὶ κνήμη παισὶ δασυνομένη. 
 εἶτά σε δαρδάπτει Διὸς αἰετός, ὃς Γανυμήδην 
 ἥρπασ’ ὁ γὰρ πώγων καὶ Διὸς ἐστʼ ὀδύνη.

Straton 
 
 
 στεῖχε πρὸς αἰθέρα δῖον, ἀπέρχεο παῖδα κομίζων, 
 αἰετέ, τὰς διφυεῖς ἐκπετάσας πτέρυγας, 
 στεῖχε τὸν ἁβρὸν ἔχων Γανυμήδεα, μηδὲ μεθείης 
 τὸν Διὸς ἡδίστων οἰνοχόον κυλίκων 
 φείδεο δʼ αἱμάξαι κοῦρον γαμψώνυχι ταρσῷ, 
 μὴ Ζεὺς ἀλγήσῃ, τοῦτο βαρυνόμενος.

Straton 
 
 
 εὐκαίρως ποτὲ παιδοτρίβης, λεῖον προδιδάσκων, 
 εἰς τὸ γόνυ γνάμψας, μέσσον ἐπαιδοτρίβει, 
 τῇ χερὶ τοὺς κόκκους ἐπαφώμενος. ἀλλὰ τυχαίως 
 τοῦ παιδὸς χρῄζων, ἦλθεν ὁ δεσπόσυνος· 
 ὃς δὲ τάχος τοῖς ποσσὶν ὑποζώσας ἀνέκλινεν 
 ὕπτιον, ἐμπλέξας τῇ χερὶ τὴν φάρυγα. 
 ἀλλʼ οὐκ ὢν ἀπάλαιστος ὁ δεσπόσυνος προσέειπεν· 
 
 παῦσαι· πνιγίζεις, φησί, τὸ παιδάριον.

Straton 
 
 
 τερπνὸν ὅλως τὸ πρόσωπον ἐμοὶ προσιόντος ἀπαρκεῖ· 
 οὐκέτι δʼ ἐξόπιθεν καὶ παριόντα βλέπω. 
 οὕτω γὰρ καὶ ἄγαλμα θεοῦ καὶ νηὸν ὁρῶμεν 
 ἀντίον, οὐ πάντως καὶ τὸν ὀπισθόδομον,

Straton 
 
 
 εἰς ἀγαθὴν συνέβημεν ἀταρπιτόν, ἣν ἀπὸ πρώτης 
 φράζευ ὅπως ἔσται, Δίφιλε, καὶ μονίμη. 
 ἄμφω γὰρ πτηνόν τι λελόγχαμεν ἔστι μὲν ἐν σοὶ 
 κάλλος, ἔρως δʼ ἐν ἐμοί· καίρια δʼ ἀμφότερα. 
 ἄρτι μὲν ἁρμοσθέντα μένει χρόνον εἰ δʼ ἀφύλακτα 
 μίμνετον ἀλλήλων, ᾤχετʼ ἀποπτάμενα.

Straton 
 
 
 οὐδέποτʼ ἠελίου φάος ὄρθριον ἀντέλλοντος 
 μίσγεσθαι ταύρῳ χρὴ φλογόεντα κύνα, 
 μή ποτε καρπολόχου Δημήτερος ὑγρανθείσης, 
 βρέξῃς τὴν λασίην Ἡρακλέους ἄλοχον.

Straton 
 
 
 πάννυχα μυδαλόεντα πεφυρμένος ὄμματα κλαυθμῷ 
 ἄγρυπνον ἀμπαύω θυμὸν ἀδημονίῃ, 
 ἥ με κατʼ οὖν ἐδάμασσεν ἀποζευχθέντος ἑταίρου, 
 μοῦνον ἐπεί με λιπὼν εἰς ἰδίην Ἔφεσον 
 χθιζὸς ἔβη Θεόδωρος· ὃς εἰ πάλι μὴ ταχὺς ἔλθοι, 
 οὐκέτι μουνολεχεῖς κοῖτας ἀνεξόμεθα.

Straton 
 
 
 ἤν τινα καὶ παριδεῖν ἐθέλω καλὸν ἀντισυναντῶν, 
 βαιὸν ὅσον παραβὰς εὐθὺ μεταστρέφομαι.

Straton 
 
 
 παῖδα μὲν ἠλιτόμηνον ἐς ἄφρονα καιρὸν ἁμαρτεῖν, 
 τῷ πείθοντι φέρει πλεῖον ὕβρισμα φίλῳ. 
 
 ἤδη δʼ ἐν νεότητι παρήλικα παιδικὰ πάσχειν, 
 τῷ παρέχοντι πάλιν τοῦτο δὶς αἰσχρότερον. 
 ἔστι δʼ ὅτʼ ἀμφοτέροις τὸ μὲν οὐκέτι, Μοῖρι, τὸ δʼ οὔπω 
 ἀπρεπές, οἷον ἐγὼ καὶ σὺ τὸ νῦν ἔχομεν.

Straton 
 
 
 ὡς ἀγαθὴ θεός ἐστι, διʼ ἣν ὑπὸ κόλπον, Ἄλεξι, 
 πτύομεν, ὑστερόπουν ἁζόμενοι Νέμεσιν. 
 ἣν σὺ μετερχομένην οὐκ ἔβλεπες, ἀλλʼ ἐνόμιζες 
 ἕξειν τὸ φθονερὸν κάλλος ἀειχρόνιον. 
 νῦν δὲ τὸ μὲν διόλωλεν ἐλήλυθε δʼ ἡ τριχάλεπτος 
 δαίμων χοἰ θέραπες νῦν σε παρερχόμεθα.

Callimachus 
 
 
 τὸν τὸ καλὸν μελανεῦντα Θεόκριτον, εἰ μὲν ἔμʼ ἔχθει, 
 τετράκι μισοίης· εἰ δὲ φιλεῖ, φιλέοις· 
 ναίχι πρὸς εὐχαίτεω Γανυμήδεος, Οὐράνιε Ζεῦ, 
 καὶ σὺ ποτʼ ἠράσθης. οὐκέτι μακρὰ λέγω.

Straton 
 
 
 Εὐκλείδῃ φιλέοντι πατὴρ θάνεν ἆ μάκαρ αἰεί, 
 καὶ πρὶν ἐς ὅττι θέλοι χρηστὸν ἔχων πατέρα 
 καὶ νῦν εὔφρονα νεκρόν. ἐγὼ δʼ ἔτι λάθρια παίζω· 
 φεῦ μοίρης τε κακῆς καὶ πατρὸς ἀθανάτου.

Scythinus 
 
 
 ὀρθὸν νῦν ἕστηκας ἀνώνυμον οὐδὲ μαραίνῃ, 
 ἐντέτασαι δʼ ὡς ἂν μή ποτε παυσόμενον 
 
 ἀλλʼ ὅτε μοι Νεμεσηνὸς ὅλον παρέκλινεν ἑαυτόν, 
 πάντα διδούς ἃ θέλω, νεκρὸν ἀπεκρέμασο. 
 τείνεο, καὶ ῥήσσου, καὶ δάκρυε πάντα ματαίως, 
 οὐχ ἕξεις ἔλεον χειρὸς ἀφʼ ἡμετέρης.

Marcus cornelius fronto 
 
 
 τὴν ἀκμὴν Θησαυρὸν ἔχειν, κωμῳδέ, νομίζεις, 
 οὐκ εἰδὼς αὐτὴν Φάσματος ὀξυτέρην. 
 ποιήσει σ’ ὁ χρόνος Μισούμενον, εἶτα Γεωργόν, 
 καὶ τότε μαστεύσεις τὴν Περικειρομένην.

Straton 
 
 
 εἰ κάλλει καυχᾷ, γίνωσχʼ ὅτι καὶ ῥόδον ἀνθεῖ· 
 ἀλλὰ μαρανθὲν ἄφνω σὺν κοπρίοις ἐρίφη. 
 ἄνθος γὰρ καὶ κάλλος ἴσον χρόνον ἐστὶ λαχόντα· 
 ταῦτα δʼ ὁμῇ φθονέων ἐξεμάρανε χρόνος.

Straton 
 
 
 εἰ μὲν γηράσκει τὸ καλόν, μετάδος, πρὶν ἀπέλθῃ 
 εἰ δὲ μένει, τί φοβῇ τοῦθʼ ὃ μένει διδόναι;

Straton 
 
 
 εὐνοῦχός τις ἔχει καλὰ παιδία· πρὸς τίνα χρῆσιν; 
 καὶ τούτοισι βλάβην οὐχ ὁσίην παρέχει. 
 ὄντως ὡς ὁ κύων φάτνῃ ῥόδα, μωρὰ δʼ ὑλακτῶν 
 οὔθʼ αὑτῷ παρέχει τἀγαθὸν, οὔθʼ ἑτέρῳ.

Straton 
 
 
 χαῖρε σύ, μισοπόνηρε πεπλασμένε, χαῖρε, βάναυσε 
 ὁ πρῴην ὀμόσας μηκέτι μὴ διδόναι. 
 μηκέτι νῦν ὀμόσῃς. ἔγνωκα γάρ, οὐδέ με λήθεις· 
 οἶδα τὸ ποῦ, καὶ πῶς, καὶ τίνι, καὶ τὸ πόσου.

Straton 
 
 
 ἀλλήλοις παρέχουσιν ἀμοιβαδίην ἀπόλαυσιν 
 οἱ κύνεοι πῶλοι μειρακιευόμενοι· 
 ἀμφαλλὰξ δʼ οἱ αὐτοὶ ἀπόστροφα νωτοβατοῦνται, 
 τὸ δρᾶν καὶ τὸ παθεῖν ἀντιπεραινόμενοι. 
 οὐ πλεονεκτεῖται δʼ οὐδʼ ἅτερος· ἄλλοτε μὲν γὰρ 
 ἵσταται ὁ προδιδοὺς ἄλλοτʼ ὄπισθε πάλιν. 
 τοῦτʼ ἐστὶν πάντως τὸ προοίμιον· εἰς γὰρ ἀμοιβήν, 
 ὡς λέγεται, κνήθειν οἶδεν ὄνος τὸν ὄνον.

Straton 
 
 
 πέντʼ αἰτεῖς, δέκα δώσω· ἐείκοσι δʼ † ἀντία ἕξεις. 
 ἀρκεῖ σοι χρυσοῦς; ἤρκεσε καὶ Δανάῃ.

Straton 
 
 
 ἤδη μοι πολιαὶ μὲν ἐπὶ κροτάφοισιν ἔθειραι, 
 καὶ πέος ἐν μηροῖς ἀργὸν ἀποκρέμαται· 
 ὄρχεις δʼ ἄπρηκτοι, χαλεπὸν δέ με γῆρας ἱκάνει. 
 οἴμοι· πυγίζειν οἶδα, καὶ οὐ δύναμαι.

Straton 
 
 
 ἄγκιστρον πεπόηκας, ἔχεις ἰχθὺν ἐμέ, τέκνον· 
 ἕλκε μʼ ὅπου βούλει· μὴ τρέχε, μή σε φύγω.

Straton 
 
 
 πρῴην τὴν σαύραν ῥοδοδάκτυλον, Ἄλκιμʼ, ἔδειξας· 
 νῦν αὐτὴν ἤδη καὶ ῥοδόπηχυν ἔχεις.

Straton 
 
 
 εἴ με τὸ πυγίζειν ἀπολώλεκε, καὶ διὰ τοῦτο 
 † ἐκτρέφομαι ποδαγρῶν, Ζεῦ, κρεάγραν με πόει.

Straton 
 
 
 ἢν ἐσίδω τινὰ λευκόν, ἀπόλλυμαι· ἢν δὲ μελίχρουν, 
 καίομαι· ἢν ξανθὸν δʼ, εὐθὺς ὅλος λέλυμαι.

Straton 
 
 
 πᾶν ἄλογον ζῷον βινεῖ μόνον οἱ λογικοὶ δὲ 
 τῶν ἄλλων ζῴων τοῦτʼ ἔχομεν τὸ πλέον, 
 πυγίζειν εὑρόντες. ὅσοι δὲ γυναιξὶ κρατοῦνται, 
 τῶν ἀλόγων ζῴων οὐδὲν ἔχουσι πλέον.

Straton 
 
 
 ζεῦγος ἀδελφειῶν με φιλεῖ. οὐκ οἶδα τίνʼ αὐτῶν 
 δεσπόσυνον κρίνω· τοὺς δύο γὰρ φιλέω. 
 χὠ μὲν ἀποστείχει, ὁ δʼ ἐπέρχεται· ἔστι δὲ τοῦ μὲν 
 κάλλιστον τὸ παρόν, τοῦ δὲ τὸ λειπόμενον.

Straton 
 
 
 οἷον ἐπὶ Τροίῃ ποτʼ ἀπὸ Κρήτης, Θεόδωρε, 
 Ἰδομενεὺς θεράποντʼ ἤγαγε Μηριόνην, 
 
 τοῖον ἔχω σε φίλον περιδέξιον. ἦ γὰρ ἐκεῖνος 
 ἄλλα μὲν ἦν θεράπων, ἄλλα δʼ ἑταιρόσυνος· 
 καὶ σὺ τὰ μὲν βιότοιο πανήμερος ἔργα τέλει μοι· 
 νύκτα δὲ ˘ πειρῶμεν, ναὶ Δία, Μηριόνην.

Straton 
 
 
 τίς δύναται γνῶναι τὸν ἐρώμενον εἰ παρακμάζει, 
 πάντα συνὼν αὐτῷ μηδʼ ἀπολειπόμενος; 
 τίς δύνατʼ οὐκ ἀρέσαι τὴν σήμερον, ἐχθὲς ἀρέσκων; 
 εἰ δʼ ἀρέσει, τί παθὼν αὔριον οὐκ ἀρέσει;

Straton 
 
 
 Βουποίητε μέλισσα, πόθεν μέλι τοὐμὸν ἰδοῦσα 
 παιδὸς ἐφʼ ὑαλέην ὄψιν ὑπερπέτασαι; 
 οὐ παύσῃ βομβεῦσα, καὶ ἀνθολόγοισι θέλουσα 
 ποσσὶν ἐφάψασθαι χρωτὸς ἀκηροτάτου; 
 ἔρρʼ ἐπὶ σοὺς μελίπαιδας ὅποι ποτέ, δραπέτι, σίμβλους 
 μή σε δάκω· κἠγὼ κέντρον ἔρωτος ἔχω.

Straton 
 
 
 νυκτερινὴν ἐπίκωμος ἰὼν μεταδόρπιον ὥρην 
 ἄρνα λύκος θυρέτροις εὗρον ἐφεσταότα, 
 υἱὸν Ἀριστοδίκου τοῦ γείτονος· ὃν περιπλεχθεὶς 
 ἐξεφίλουν ὅρκοις πολλὰ χαριζόμενος. 
 νῦν δʼ αὐτῷ τί φέρων δωρήσομαι; οὔτʼ ἀπάτης γὰρ 
 ἄξιος, Ἑσπερίης οὔτʼ ἐπιορκοσύνης.

Straton 
 
 
 πρόσθε μὲν ἀντιπρόσωπα φιλήματα καὶ τὰ πρὸ πείρας 
 εἴχομεν ἦς γὰρ ἀκμήν, Δίφιλε, παιδάριον. 
 νῦν δέ σε τῶν ὄπιθεν γουνάζομαι, οὐ παρεόντων 
 ὕστερον· ἔστω γὰρ πάντα καθʼ ἡλικίην.

Straton 
 
 
 Ἐμπρήσω σε, θύρη, τῇ λαμπάδι, καὶ τὸν ἔνοικον 
 συμφλέξας μεθύων, εὐθὺς ἄπειμι φυγάς, 
 καὶ πλώσας Ἀδριανὸν ἐπʼ οἴνοπα πόντον, ἀλήτης 
 φωλήσω γε θύραις νυκτὸς ἀνοιγομέναις.

Straton 
 
 
 δεξιτερὴν ὀλίγον δὸς ἐπὶ χρόνον, οὐχ ἵνα παύσῃς 
 κεἲ μʼ ὁ καλὸς χλεύην ἔσχἐ χοροιτυπίης. 
 ἀλλʼ, εἰ μὴ πλευρῇ παρεκέκλιτο πατρὸς ἀκαίρως, 
 οὐκ ἂν δή με μάτην εἶδε μεθυσκόμενον.

Straton 
 
 
 ἐκ ποίου ναοῦ, πόθεν ὁ στόλος οὗτος Ἐρώτων, 
 πάντα καταστίλβων; ἄνδρες, ἀμαυρὰ βλέπω. 
 τίς τούτων δοῦλος, τίς ἐλεύθερος; οὐ δύναμʼ εἰπεῖν. 
 ἄνθρωπος τούτων κύριος; οὐ δύναται. 
 εἰ δʼ ἐστίν, μείζων πολλῷ Διός, ὃς Γανυμήδην 
 ἔσχε μόνως, θεὸς ὢν πηλίκος· ὃς δὲ πόσους;

Straton 
 
 
 οὐδʼ αὐτή σ’ ἡ λέξις, ἀκοινώνητε, διδάσκει, 
 ἐξ ἐτύμου φωνῆς ῥήμασιν ἑλκομένη; 
 πᾶς φιλόπαις λέγεται, Διονύσιε, κοὐ φιλοβούτταις. 
 πρὸς τοῦτʼ ἀντειπεῖν μή τι πάλιν δύνασαι; 
 Πύθιʼ ἀγωνοθετῶ, σὺ δʼ Ὀλύμπια· χοὒς ἀποβάλλων 
 ἐκκρίνω, τούτους εἰς τὸν ἀγῶνα δέχῃ.

Meleager 
 
 
 πάγκαρπόν σοι, Κύπρι, καθήρμοσε, χειρὶ τρυγήσας 
 παίδων ἄνθος, Ἔρως ψυχαπάτην στέφανον. 
 ἐν μὲν γὰρ κρίνον ἡδὺ κατέπλεξεν Διόδωρον, 
 ἐν δʼ Ἀσκληπιάδην, τὸ γλυκὺ λευκόιον. 
 ναὶ μὴν Ἡράκλειτον ἐπέπλεκεν, ὡς ἀπʼ ἀκάνθης 
 † εἳς ῥόδον, οἰνάνθη δʼ ὥς τις ἔθαλλε Δίων 
 χρυσάνθη δὲ κόμαισι κρόκον Θήρωνα συνῆψεν 
 ἐν δʼ ἔβαλʼ ἑρπύλλου κλωνίον Οὐλιάδην, 
 ἁβροκόμην δὲ Μυΐσκον, ἀειθαλὲς ἔρνος ἐλαίης 
 ἱμερτοὺς δʼ Ἀρέτου κλῶνας ἀπεδρέπετο. 
 ὀλβίστη νήσων ἱερὰ Τύρος, ἣ τὸ μυρόπνουν 
 ἄλσος ἔχει παίδων Κύπριδος ἀνθοφόρον.

Meleager 
 
 
 ἁ πύματον καμπτῆρα καταγγέλλουσα κορωνίς, 
 ἑρκοῦρος γραπταῖς πιστοτάτα σελίσιν, 
 φαμὶ τὸν ἐκ πάντων ἠθροισμένον εἰς ἕνα μόχθον 
 ὑμνοθετᾶν βύβλῳ τᾷδʼ ἐνελιξάμενον 
 
 ἐκτελέσαι Μελέαγρον, ἀείμνηστον δὲ Διοκλεῖ 
 ἄνθεσι συμπλέξαι μουσοπόλον στέφανον. 
 οὖλα δʼ ἐγὼ καμφθεῖσα δρακοντείοις ἴσα νώτοις, 
 σύνθρονος ἵδρυμαι τέρμασιν εὐμαθίας.

Straton 
 
 
 ἦ τάχα τις μετόπισθε κλύων ἐμὰ παίγνια ταῦτα, 
 πάντας ἐμοὺς δόξει τοὺς ἐν ἔρωτι πόνους· 
 ἄλλα δʼ ἐγὼν ἄλλοισιν ἀεὶ φιλόπαισι χαράσσω 
 γράμματʼ , ἐπεί τις ἐμοὶ τοῦτʼ ἐνέδωκε θεός.