ΔΩΡΙΣ Καλὸν ἐραστήν, ὦ Γαλάτεια, τὸν Σικελὸν
τοῦτον ποιμένα φασὶν ἐπιμεμηνέναι σοί. 

 ΓΑΛΑΤΕΙΑ Μὴ σκῶπτε, Δωρί· Ποσειδῶνος γὰρ υἱός ἐστιν,
ὁποῖος ἂν ᾖ. 

 ΔΩΡΙΣ Τί οὖν; εἰ καὶ τοῦ Διὸς αὐτοῦ παῖς ὢν ἄγριος
οὕτως καὶ λάσιος ἐφαίνετο καί, τὸ πάντων ἀμορφότατον,
μονόφθαλμος, οἴει τὸ γένος ἄν τι ὀνῆσαι
αὐτὸν πρὸς τὴν μορφήν; 

 ΓΑΛΑΤΕΙΑ Οὐδὲ τὸ λάσιον αὐτοῦ καί, ὡς φῄς, ἄγριον
ἄμορφόν ἐστιν—ἀνδρῶδες γάρ—ὅ τε ὀφθαλμὸς ἐπιπρέπει
τῷ μετώπῳ οὐδὲν ἐνδεέστερον ὁρῶν ἢ εἰ δύ' ἦσαν. 

 ΔΩΡΙΣ Ἔοικας, ὦ Γαλάτεια, οὐκ ἐραστὴν ἀλλ’ ἐρώμενον
ἔχειν τὸν Πολύφημον, οἷα ἐπαινεῖς αὐτόν.

ΓΑΛΑΤΕΙΑ Οὐκ ἐρώμενον, ἀλλὰ τὸ πάνυ ὀνειδιστικὸν
τοῦτο οὐ φέρω ὑμῶν, καί μοι δοκεῖτε ὑπὸ φθόνου
αὐτὸ ποιεῖν, ὅτι ποιμαίνων
 
 ποτὲ ἀπὸ τῆς σκοπῆς
παιζούσας ἡμᾶς ἰδὼν ἐπὶ τῆς ἠϊόνος ἐν τοῖς πρόποσι
τῆς Αἴτνης, καθ' ὃ μεταξὺ τοῦ ὄρους καὶ τῆς θαλάσσης
αἰγιαλὸς ἀπομηκύνεται, ὑμᾶς μὲν οὐδὲ προσέβλεψεν,
ἐγὼ δὲ ἐξ ἁπασῶν ἡ καλλίστη ἔδοξα, καὶ
μόνῃ ἐμοὶ ἐπεῖχε τὸν ὀφθαλμόν. ταῦτα ὑμᾶς ἀνιᾷ·
δεῖγμα γάρ, ὡς ἀμείνων εἰμὶ καὶ ἀξιέραστος,
ὑμεῖς δὲ παρώφθητε. 

 ΔΩΡΙΣ Εἰ ποιμένι καὶ ἐνδεεῖ τὴν ὄψιν καλὴ ἔδοξας,
ἐπίφθονος οἴει γεγονέναι; καίτοι τί ἄλλο ἐν σοὶ
ἐπαινέσαι εἶχεν ἢ τὸ λευκὸν μόνον; καὶ τοῦτο,
οἶμαι, ὅτι συνήθης ἐστὶ τυρῷ καὶ γάλακτι· πάντα
οὖν τὰ ὅμοια τούτοις ἡγεῖται καλά.

ἐπεὶ τά γε
ἄλλα ὁπόταν ἐθελήσῃς μαθεῖν, οἵα τυγχάνεις οὖσα
 τὴν ὄψιν, ἀπὸ πέτρας τινός, εἴ ποτε γαλήνη εἴη,
ἐπικύψασα ἐς τὸ ὕδωρ ἰδὲ σεαυτὴν οὐδὲν ἄλλο ἢ
χροίαν λευκὴν ἀκριβῶς· οὐκ ἐπαινεῖται δὲ τοῦτο,
ἢν μὴ ἐπιπρέπῃ αὐτῷ καὶ τὸ ἐρύθημα. 

 ΓΑΛΑΤΕΙΑ Καὶ μὴν ἐγὼ μὲν ἡ ἀκράτως λευκὴ ὅμως ἐραστὴν
ἔχω κἂν τοῦτον, ὐμῶν δὲ οὐκ ἔστιν ἥντινα ἢ ποιμὴν
ἢ ναύτης ἢ πορθμεὺς ἐπαινεῖ· ὁ δέ γε Πολύφημος
τά τε ἄλλα καὶ μουσικός ἐστι.

ΔΩΡΙΣ Σιώπα, ὦ Γαλάτεια· ἠκούσαμεν αὐτοῦ ᾄδοντος
ὁπότε ἐκώμασε πρῴην ἐπὶ σέ· Ἀφροδίτη φίλη, ὄνον
ἄν τις ὀγκᾶσθαι ἔδοξεν. καὶ αὐτὴ δὲ ἡ πηκτὶς οἵα;
κρανίον ἐλάφου γυμνὸν τῶν σαρκῶν, καὶ τὰ μὲν
κέρατα πήχεις ὥσπερ ἦσαν, ζυγώσας δὲ αὐτὰ καὶ
ἐνάψας τὰ νεῦρα, οὐδὲ κολλάβοις
 
 περιστρέψας,
ἐμελῴδει ἄμουσόν τι καὶ ἀπῳδόν, ἄλλο μὲν αὐτὸς
βοῶν, ἄλλο δὲ ἡ λύρα ὑπήχει, ὥστε οὐδὲ κατέχειν
τὸν γέλωτα ἐδυνάμεθα ἐπὶ τῷ ἐρωτικῷ ἐκείνῳ
ᾄσματι· ἡ μὲν γὰρ Ἠχὼ οὐδὲ ἀποκρίνεσθαι αὐτῷ
ἤθελεν οὕτω λάλος οὖσα βρυχομένῳ, ἀλλ’ ᾐσχύνετο,
εἰ φανείη μιμουμένη τραχεῖαν ᾠδὴν καὶ καταγέλαστον.

ἔφερεν δὲ ὁ ἐπέραστος ἐν ταῖς
ἀγκάλαις ἀθυρμάτιον
 
 ἄρκτου σκύλακα τὸ λάσιον
 

αὐτῷ προσεοικότα. τίς οὐκ ἂν φθονήσειέ σοι, ὦ
Γαλάτεια, τοιούτου ἐραστοῦ; 

 ΓΑΛΑΤΕΙΑ Οὐκοῦν σύ, Δωρί, δεῖξον ἡμῖν τὸν σεαυτῆς,
καλλίω δῆλον ὅτι ὄντα καὶ ᾠδικώτερον καὶ κιθαρίζειν
ἄμεινον ἐπιστάμενον. 

 ΔΩΡΙΣ Ἀλλὰ ἐραστὴς μὲν οὐδεὶς ἔστι μοι οὐδὲ σεμνύνομαι
ἐπέραστος εἶναι· τοιοῦτος δὲ οἷος ὁ Κύκλωψ
ἐστί, κινάβρας ἀπόζων ὥσπερ ὁ τράγος, ὠμοβόρος,
 

ὥς φασι, καὶ σιτούμενος τοὺς ἐπιδημοῦντας τῶν
ξένων, σοὶ γένοιτο καὶ πάντοτε σὺ ἀντερῴης αὐτοῦ.

ΚΥΚΛΩΨ Ὦ πάτερ, οἷα πέπονθα ὑπὸ τοῦ καταράτου
ξένου, ὃς μεθύσας ἐξετύφλωσέ με κοιμωμένῳ ἐπιχειρήσας. 


 
 ΠΟΣΕΙΔΩΝ Τίς δὲ ἦν ὁ ταῦτα τολμήσας, ὦ Πολύφημε; 

 ΚΥΚΛΩΨ Τὸ μὲν πρῶτον Οὖτιν ἑαυτὸν ἀπεκάλει, ἐπεὶ δὲ
διέφυγε καὶ ἔξω ἦν βέλους, Ὀδυσσεὺς ὀνομάζεσθαι ἔφη. 

 ΠΟΣΕΙΔΩΝ Οἶδα ὃν λέγεις, τὸν Ἰθακήσιον· ἐξ Ἰλίου δ’
ἀνέπλει. ἀλλὰ πῶς ταῦτα ἔπραξεν οὐδὲ πάνυ
εὐθαρσὴς ὤν;

ΚΥΚΛΩΨ Κατέλαβον αὐτοὺς ἐν τῷ ἄντρῳ ἀπὸ τῆς νομῆς
ἀναστρέψας πολλούς τινας, ἐπιβουλεύοντας δῆλον ὅτι
τοῖς ποιμνίοις· ἐπεὶ γὰρ ἐπέθηκα τῇ θύρᾳ τὸ
πῶμα—πέτρα δέ ἐστί μοι παμμεγέθης—καὶ τὸ πῦρ
ἀνέκαυσα
 
 ἐναυσάμενος ὃ ἔφερον δένδρον ἀπὸ τοῦ
ὄρους, ἐφάνησαν ἀποκρύπτειν αὑτοὺς πειρώμενοι·
ἐγὼ δὲ συλλαβών τινας αὐτῶν, ὥσπερ εἰκὸς ἦν,
κατέφαγον λῃστάς γε ὄντας. ἐνταῦθα ὁ πανουργότατος
ἐκεῖνος, εἴτε Οὖτις εἴτε Ὀδυσσεὺς ἦν,
δίδωσί μοι πιεῖν φάρμακόν τι ἐγχέας, ἡδὺ μὲν καὶ
εὔοσμον, ἐπιβουλότατον δὲ καὶ ταραχωδέστατον·




 

ἅπαντα γὰρ εὐθὺς ἐδόκει μοι περιφέρεσθαι πιόντι
 

 καὶ τὸ σπήλαιον αὐτὸ ἀνεστρέφετο καὶ οὐκέτι
ὅλως ἐν ἐμαυτοῦ ἤμην,
 
 τέλος δὲ εἰς ὕπνον κατεσπάσθην.
ὁ δὲ ἀποξύνας τὸν μοχλὸν καὶ πυρώσας
προσέτι ἐτύφλωσέ με καθεύδοντα, καὶ ἀπ' ἐκείνου
τυφλός εἰμί σοι, ὦ Πόσειδον.

ΠΟΣΕΙΔΩΝ Ὡς βαθὺν ἐκοιμήθης, ὦ τέκνον, ὃς οὐκ
ἐξέθορες μεταξὺ τυφλούμενος. ὁ δ’ οὖν Ὀδυσσεὺς
πῶς διέφυγεν; οὐ γὰρ ἂν εὖ οἶδ’ ὅτι ἠδυνήθη
ἀποκινῆσαι τὴν πέτραν ἀπὸ τῆς θύρας. 

 ΚΥΚΛΩΨ Ἀλλ' ἐγὼ ἀφεῖλον, ὡς μᾶλλον αὐτὸν λάβοιμι
ἐξιόντα, καὶ καθίσας παρὰ τὴν θύραν ἐθήρων τὰς
χεῖρας ἐκπετάσας, μόνα παρεὶς τὰ πρόβατα εἰς τὴν
νομήν, ἐντειλάμενος τῷ κριῷ ὅσα ἐχρῆν πράττειν
αὐτὸν ὑπὲρ ἐμοῦ.

ΠΟΣΕΙΔΩΝ Μανθάνω· ὑπ' ἐκείνοις ἔλαθον ὑπεξελθόντες· σὲ δὲ
τοὺς ἄλλους Κύκλωπας ἔδει ἐπιβοήσασθαι ἐπ' αὐτόν. 

 ΚΥΚΛΩΨ Συνεκάλεσα, ὦ πάτερ, καὶ ἧκον· ἐπεὶ δὲ
ἤροντο τοῦ ἐπιβουλεύοντος τοὔνομα κἀγὼ ἔφην ὅτι
 Οὖτίς ἐστι, μελαγχολᾶν οἰηθέντες με ἀπιόντες
ᾤχοντο. οὕτω κατεσοφίσατό με ὁ κατάρατος τῷ
ὀνόματι. καὶ ὃ μάλιστα ἠνίασέ με, ὅτι καὶ ὀνειδίζων
ἐμοὶ τὴν συμφοράν, Οὐδὲ ὁ πατήρ, φησίν, ὁ
Ποσειδῶν ἰάσεται σε. 


 
 ΠΟΣΕΙΔΩΝ Θάρρει, ὦ τέκνον· ἀμυνοῦμαι γὰρ αὐτόν, ὡς
μάθῃ ὅτι, εἰ καὶ πήρωσίν μοι τῶν ὀφθαλμῶν
ἰᾶσθαι ἀδύνατον, τὰ γοῦν τῶν πλεόντων [τὸ σῴζειν
αὐτοὺς καὶ ἀπολλύναι]
 
 ἐπ' ἐμοί ἐστι·
 
 πλεῖ δὲ ἔτι.

ΠΟΣΕΙΔΩΝ Τί τοῦτο, ὦ Ἀλφειέ; μόνος τῶν ἄλλων ἐμπεσὼν
ἐς τὸ πέλαγος οὔτε ἀναμίγνυσαι τῇ ἅλμῃ, ὡς
νόμος
 
 ποταμοῖς ἅπασιν, οὔτε ἀναπαύεις σεαυτὸν
διαχυθείς, ἀλλὰ διὰ τῆς θαλάσσης συνεστὼς καὶ γλυκὺ
φυλάττων τὸ ῥεῖθρον, ἀμιγὴς ἔτι καὶ καθαρὸς
ἐπείγῃ οὐκ οἶδ’ ὅπου βύθιος ὑποδὺς καθάπερ οἱ
λάροι καὶ ἐρωδιοί; καὶ ἔοικας ἀνακύψειν που
καὶ αὖθις ἀναφανεῖν
 
 σεαυτόν. 

 ΑΛΦΕΙΟΣ Ἐρωτικόν τι τὸ πρᾶγμά ἐστιν, ὦ Πόσειδον, ὥστε
μὴ ἔλεγχε· ἠράσθης δὲ καὶ αὐτὸς πολλάκις. 
 
 ΠΟΣΕΙΔΩΝ Γυναικός, ὦ Ἀλφειέ, ἢ νύμφης ἐρᾷς ἢ καὶ τῶν
Νηρεΐδων ἁλίας;
 
 


 
 ΑΛΦΕΙΟΣ Οὔκ, ἀλλὰ πηγῆς, ὦ Πόσειδον. 

 ΠΟΣΕΙΔΩΝ Ἡ δὲ ποῦ σοι γῆς αὕτη ῥεῖ; 

 ΑΛΦΕΙΟΣ Νησιῶτίς ἐστι Σικελή· Ἀρέθουσαν αὐτὴν ὀνομάζουσιν.

ΠΟΣΕΙΔΩΝ Οἶδα οὐκ ἄμορφον, ὦ Ἀλφειέ, τὴν Ἀρέθουσαν,
ἀλλὰ διαυγής ἐστι καὶ διὰ καθαροῦ
ἀναβλύζει καὶ τὸ ὕδωρ ἐπιπρέπει ταῖς ψηφῖσιν
 ὅλον ὑπὲρ αὐτῶν φαινόμενον ἀργυροειδές. 
 


 ΑΛΦΕΙΟΣ Ὡς ἀληθῶς οἶσθα τὴν πηγήν, ὦ Πόσειδον· παρ'
ἐκείνην οὖν ἀπέρχομαι. 

 ΠΟΣΕΙΔΩΝ Ἀλλ' ἄπιθι μὲν καὶ εὐτύχει ἐν τῷ ἔρωτι· ἐκεῖνο
δέ μοι εἰπέ, ποῦ τὴν Ἀρέθουσαν εἶδες αὐτὸς μὲν
Ἀρκὰς ὤν, ἡ δὲ ἐν Συρακούσαις ἐστίν; 

 ΑΛΦΕΙΟΣ Ἐπειγόμενόν με κατέχεις, ὦ Πόσειδον, περίεργα ἐρωτῶν. 

 ΠΟΣΕΙΔΩΝ Εὖ λέγεις· χώρει παρὰ τὴν ἀγαπωμένην, καὶ
ἀναδὺς ἀπὸ τῆς θαλάσσης συναναμίγνυσο
 
 τῇ
πηγῇ καὶ ἓν ὕδωρ γίγνεσθε.

ΜΕΝΕΛΑΟΣ Ἀλλὰ ὕδωρ μέν σε γενέσθαι, ὦ Πρωτεῦ, οὐκ
ἀπίθανον, ἐνάλιόν γε ὄντα, καὶ δένδρον, ἔτι φορητόν,
καὶ εἰς λέοντα δὲ εἰ ἀλλαγείης, ὅμως οὐδὲ τοῦτο
ἔξω πίστεως· εἰ δὲ καὶ πῦρ γίγνεσθαι δυνατὸν ἐν
τῇ θαλάσσῃ οἰκοῦντά σε, τοῦτο πάνυ θαυμάζω καὶ ἀπιστῶ. 

 ΠΡΩΤΕΥΣ Μὴ θαυμάσῃς, ὦ Μενέλαε· γίγνομαι γάρ. 

 ΜΕΝΕΛΑΟΣ Εἶδον καὶ αὐτός· ἀλλά μοι δοκεῖς—εἰρήσεται
γὰρ πρὸς σέ—γοητείαν τινὰ προσάγειν τῷ πράγματι
καὶ τοὺς ὀφθαλμοὺς ἐξαπατᾶν τῶν ὁρώντων
αὐτὸς οὐδὲν τοιοῦτο γιγνόμενος.

ΠΡΩΤΕΥΣ Καὶ τίς ἂν ἡ ἀπάτη ἐπὶ τῶν οὕτως ἐναργῶν
γένοιτο; οὐκ ἀνεῳγμένοις τοῖς ὀφθαλμοῖς εἶδες, εἰς
ὅσα μετεποίησα ἐμαυτόν; εἰ δὲ ἀπιστεῖς καὶ τὸ
πρᾶγμά σοι ψευδὲς εἶναι δοκεῖ, καὶ φαντασία τις
πρὸ τῶν ὀφθαλμῶν ἱσταμένη, ἐπειδὰν πῦρ γένωμαι,
προσένεγκέ μοι, ὦ γενναῖε, τὴν χεῖρα· εἴσῃ γάρ,
εἰ ὁρῶμαι μόνον ἢ καὶ τὸ κάειν τότε μοι πρόσεστιν. 

 ΜΕΝΕΛΑΟΣ Οὐκ ἀσφαλὴς ἡ πεῖρα, ὦ Πρωτεῦ. 


 
 ΠΡΩΤΕΥΣ Σὺ δέ μοι, ὦ Μενέλαε, δοκεῖς οὐδὲ πολύποδα
 

ἑωρακέναι πώποτε οὐδὲ ἃ πάσχει ὁ ἰχθῦς οὗτος εἰδέναι. 

 ΜΕΝΕΛΑΟΣ Ἀλλὰ τὸν μὲν πολύποδα εἶδον, ἃ δὲ πάσχει, ἡδέως
ἂν μάθοιμι παρὰ σοῦ.

ΠΡΩΤΕΥΣ Ὁποίᾳ ἂν πέτρᾳ προσελθὼν ἁρμόσῃ τὰς
κοτύλας
 
 καὶ προσφὺς ἔχηται κατὰ τὰς πλεκτάνας,
 ἐκείνῃ ὅμοιον ἐργάζεται ἑαυτὸν καὶ μεταβάλλει τὴν
χροίαν μιμούμενος τὴν πέτραν, ὡς λανθάνειν
 
 τοὺς
ἁλιέας μὴ διαλλάττων μηδὲ ἐπίσημος
 
 ὢν διὰ
τοῦτο, ἀλλὰ ἐοικὼς τῷ λίθῳ. 

 ΜΕΝΕΛΑΟΣ Φασὶ ταῦτα· τὸ δὲ σὸν πολλῷ παραδοξότερον,
ὦ Πρωτεῦ. 

 ΠΡΩΤΕΥΣ Οὐκ οἶδα, ὦ Μενέλαε, ᾥτινι ἂν ἄλλῳ πιστεύσειας
τοῖς σεαυτοῦ ὀφθαλμοῖς ἀπιστῶν. 

 ΜΕΝΕΛΑΟΣ Εἶδον· ἀλλὰ τὸ πρᾶγμα τεράστιον, ὁ αὐτὸς πῦρ
καὶ ὕδωρ.

ΠΟΣΕΙΔΩΝ Εὖ γε, ὦ Δελφῖνες, ὅτι ἀεὶ φιλάνθρωποί ἐστε,
καὶ πάλαι μὲν τὸ τῆς Ἰνοῦς παιδίον ἐπὶ τὸν Ἰσθμὸν
ἐκομίσατε ὑποδεξάμενοι ἀπὸ τῶν Σκειρωνίδων μετὰ
 τῆς μητρὸς ἐμπεσόν, καὶ νῦν σὺ τὸν κιθαρῳδὸν
τουτονὶ τὸν ἐκ Μηθύμνης ἀναλαβὼν ἐξενήξω ἐς
Ταίναρον αὐτῇ σκευῇ καὶ κιθάρᾳ, οὐδὲ περιεῖδες
κακῶς ὑπὸ τῶν ναυτῶν ἀπολλύμενον. 

 ΔΕΛΦΙΝΕΣ Μὴ θαυμάσῃς, ὦ Πόσειδον, εἰ τοὺς ἀνθρώπους
εὖ ποιοῦμεν ἐξ ἀνθρώπων γε καὶ αὐτοὶ ἰχθύες
γενόμενοι. Καὶ μέμφομαί
 
 γε τῷ Διονύσῳ, ὅτι
ἡμᾶς καταναυμαχήσας καὶ μετέβαλε, δέον χειρώσασθαι
μόνον, ὥσπερ τοὺς ἄλλους ὑπηγάγετο. 

 ΠΟΣΕΙΔΩΝ Πῶς δ’ οὖν τὰ κατὰ τὸν Ἀρίονα τοῦτον ἐγένετο,
ὦ Δελφίν;

ΔΕΛΦΙΝΕΣ Ὁ Περίανδρος, οἶμαι, ἔχαιρεν αὐτῷ καὶ πολλάκις
μετεπέμπετο αὐτὸν
 
 ἐπὶ τῇ τέχνῃ, ὁ δὲ πλουτήσας
παρὰ τοῦ τυράννου ἐπεθύμησεν πλεύσας οἴκαδε
 εἰς τὴν Μήθυμναν ἐπιδείξασθαι τὸν πλοῦτον, καὶ
ἐπιβὰς πορθμείου τινὸς κακούργων ἀνδρῶν ὡς





 

ἔδειξεν πολὺν ἄγων χρυσόν τε καὶ ἄργυρον, ἐπεὶ
κατὰ μέσον τὸ Αἰγαῖον ἐγένετο, ἐπιβουλεύουσιν
αὐτῷ οἱ ναῦται· ὁ δὲ—ἠκροώμην γὰρ ἅπαντα
παρανέων τῷ σκάφει—Ἐπεὶ ταῦτα ὑμῖν δέδοκται,
ἔφη, ἀλλὰ τὴν σκευὴν ἀναλαβόντα με καὶ ᾄσαντα
θρῆνόν τινα ἐπ' ἐμαυτῷ ἑκόντα ἐάσατε ῥῖψαι
ἐμαυτόν. ἐπέτρεψαν οἱ ναῦται καὶ ἀνέλαβε τὴν
σκευὴν καὶ ᾖσε πάνυ λιγυρόν, καὶ ἔπεσεν εἰς τὴν
θάλασσαν ὡς αὐτίκα πάντως ἀποθανούμενος·
ἐγὼ δὲ ὑπολαβὼν καὶ ἀναθέμενος αὐτὸν ἐξενηξάμην
ἔχων εἰς Ταίναρον. 

 ΠΟΣΕΙΔΩΝ Ἐπαινῶ σε τῆς φιλομουσίας· ἄξιον γὰρ τὸν
μισθὸν ἀπέδωκας αὐτῷ τῆς ἀκροάσεως.

ΠΟΣΕΙΔΩΝ Τὸ μὲν στενὸν τοῦτο, ἔνθα ἡ παῖς κατηνέχθη,
 Ἑλλήσποντος ἀπ' αὐτῆς καλείσθω· τὸν δὲ
νεκρὸν ὑμεῖς, ὦ Νηρεΐδες, παραλαβοῦσαι τῇ Τρῳάδι
προσενέγκατε, ὡς ταφείη ὑπὸ τῶν ἐπιχωρίων. 

 ΑΜΦΙΤΡΙΤΗ Μηδαμῶς, ὦ Πόσειδον, ἀλλ’ ἐνταῦθα ἐν τῷ
ἐπωνύμῳ πελάγει τεθάφθω· ἐλεοῦμεν γὰρ αὐτὴν
οἴκτιστα ὑπὸ τῆς μητρυιᾶς πεπονθυῖαν. 


 
 ΠΟΣΕΙΔΩΝ Τοῦτο μέν, ὦ Ἀμφιτρίτη, οὐ θέμις· οὐδὲ ἄλλως
καλὸν ἐνταῦθά που κεῖσθαι ὑπὸ τῇ ψάμμῳ αὐτήν,
 ἀλλ’ ὅπερ ἔφην ἐν τῇ Τρῳάδι ἢ ἐν Χερρονήσῳ
τεθάψεται. ἐκεῖνο δὲ παραμύθιον οὐ μικρὸν ἔσται
αὐτῇ, ὅτι μετ' ὀλίγον τὰ αὐτὰ καὶ ἡ Ἰνὼ πείσεται
καὶ ἐμπεσεῖται ὑπὸ τοῦ Ἀθάμαντος διωκομένη ἐς
τὸ πέλαγος ἀπ' ἄκρου τοῦ Κιθαιρῶνος, καθ' ὅπερ
καθήκει ἐς τὴν θάλασσαν, ἔχουσα καὶ τὸν υἱὸν ἐπὶ
τῆς ἀγκάλης. ἀλλὰ κἀκείνην σῶσαι δεήσει χαρισαμένους
τῷ Διονύσῳ· τροφὸς γὰρ αὐτοῦ καὶ
τίτθη ἡ Ἰνώ.

ΑΜΦΙΤΡΙΤΗ Οὐκ ἐχρῆν οὕτω πονηρὰν οὖσαν. 

 ΠΟΣΕΙΔΩΝ Ἀλλὰ τῷ Διονύσῳ ἀχαριστεῖν,
 
 ὦ Ἀμφιτρίτη, οὐκ ἄξιον. 
 


 ΝΗΡΕΙΔΕΣ Αὕτη δὲ ἄρα τί παθοῦσα κατέπεσεν ἀπὸ τοῦ
κριοῦ, ὁ ἀδελφὸς δὲ ὁ Φρίξος ἀσφαλῶς ὀχεῖται; 

 ΠΟΣΕΙΔΩΝ Εἰκότως· νεανίας γὰρ καὶ δύναται ἀντέχειν
πρὸς τὴν φοράν, ἡ δὲ ὑπ' ἀηθείας ἐπιβᾶσα ὀχήματος
παραδόξου καὶ ἀπιδοῦσα ἐς βάθος ἀχανές, ἐκπλαγεῖσα
καὶ τῷ θάλπει
 
 ἅμα συσχεθεῖσα καὶ ἰλιγγιάσασα
πρὸς τὸ σφοδρὸν τῆς πτήσεως ἀκρατὴς
ἐγένετο τῶν κεράτων τοῦ κριοῦ, ὧν τέως ἐπείληπτο,
 καὶ κατέπεσεν ἐς τὸ πέλαγος. 
 



 
 ΝΗΡΕΙΔΕΣ Οὔκουν ἐχρῆν τὴν μητέρα τὴν Νεφέλην βοηθῆσαι πιπτούσῃ; 

 ΠΟΣΕΙΔΩΝ Ἐχρῆν· ἀλλ’ ἡ Μοῖρα τῆς Νεφέλης πολλῷ δυνατωτέρα.

ΠΑΝΟΠΗ Εἶδες, ὦ Γαλήνη, χθὲς οἷα ἐποίησεν ἡ Ἔρις
παρὰ τὸ δεῖπνον ἐν Θετταλίᾳ, διότι μὴ καὶ αὐτὴ
ἐκλήθη εἰς τὸ συμπόσιον; 

 ΓΑΛΗΝΗ Οὐ συνειστιώμην ὑμῖν ἔγωγε· ὁ γὰρ Ποσειδῶν
ἐκέλευσέ με, ὦ Πανόπη, ἀκύμαντον ἐν τοσούτῳ
φυλάττειν τὸ πέλαγος. τί δ’ οὖν ἐποίησεν ἡ Ἔρις
μὴ παροῦσα;
 
 

 ΠΑΝΟΠΗ Ἡ Θέτις μὲν ἤδη καὶ ὁ Πηλεὺς ἀπεληλύθεσαν
ἐς τὸν θάλαμον ὑπὸ τῆς Ἀμφιτρίτης καὶ τοῦ Ποσειδῶνος
παραπεμφθέντες, ἡ Ἔρις δὲ ἐν τοσούτῳ
 λαθοῦσα πάντας—ἐδυνήθη δὲ ῥᾳδίως, τῶν μὲν
πινόντων, ἐνίων δὲ κροτούντων ἢ τῷ Ἀπόλλωνι
κιθαρίζοντι ἢ ταῖς Μούσαις ᾀδούσαις προσεχόντων
τὸν νοῦν—ἐνέβαλεν ἐς τὸ συμπόσιον μῆλόν τι
πάγκαλον, χρυσοῦν ὅλον, ὦ Γαλήνη· ἐπεγέγραπτο
δὲ “ἡ καλὴ λαβέτω.” κυλινδούμενον δὲ τοῦτο
ὥσπερ ἐξεπίτηδες ἧκεν ἔνθα Ἥρα τε καὶ Ἀφροδίτη




 

καὶ Ἀθηνᾶ κατεκλίνοντο.

κἀπειδὴ ὁ Ἑρμῆς
ἀνελόμενος ἐπελέξατο τὰ γεγραμμένα, αἱ μὲν
Νηρεΐδες ἡμεῖς ἐσιωπήσαμεν. τί γὰρ ἔδει ποιεῖν
ἐκείνων παρουσῶν; αἱ δὲ ἀντεποιοῦντο ἑκάστη καὶ
αὑτῆς εἶναι τὸ μῆλον ἠξίουν, καὶ εἰ μή γε ὁ Ζεὺς
διέστησεν αὐτάς, καὶ ἄχρι χειρῶν ἂν τὸ πρᾶγμα
προὐχώρησεν. ἀλλ’ ἐκεῖνος, Αὐτὸς μὲν οὐ κρινῶ,
φησί, περὶ τούτου,—καίτοι ἐκεῖναι αὐτὸν δικάσαι
ἠξίουν—ἄπιτε δὲ ἐς τὴν Ἴδην παρὰ τὸν
 
 Πριάμου
παῖδα, ὃς οἶδέ τε διαγνῶναι τὸ κάλλιον φιλόκαλος
ὤν, καὶ οὐκ ἂν ἐκεῖνος κρίναι κακῶς. 

 ΓΑΛΗΝΗ Τί οὖν αἱ θεαί, ὦ Πανόπη; 

 ΠΑΝΟΠΗ Τήμερον, οἶμαι, ἀπίασιν εἰς τὴν Ἴδην, καί τις
ἥξει μετὰ μικρὸν ἀπαγγέλλων ἡμῖν τὴν κρατοῦσαν. 

 ΓΑΛΗΝΗ Ἤδη σοί φημι, οὐκ ἄλλη κρατήσει τῆς Ἀφροδίτης
ἀγωνιζομένης, ἢν μὴ πάνυ ὁ διαιτητὴς
 
 ἀμβλυώττῃ.

ΤΡΙΤΩΝ Ἐπὶ τὴν Λέρναν, ὦ Πόσειδον, παραγίνεται
καθ' ἑκάστην ἡμέραν ὑδρευσομένη παρθένος, πάγκαλόν
τι χρῆμα· οὐκ οἶδα ἔγωγε καλλίω παῖδα ἰδών. 

 

 ΠΟΣΕΙΔΩΝ Ἐλευθέραν τινά, ὦ Τρίτων, λέγεις, ἢ θεράπαινά
τις ὑδροφόρος ἐστίν; 

 ΤΡΙΤΩΝ Οὐ μὲν οὖν, ἀλλὰ τοῦ Αἰγυπτίου ἐκείνου θυγάτηρ,
μία τῶν πεντήκοντα καὶ αὐτή, Ἀμυμώνη τοὔνομα·
ἐπυθόμην γὰρ ἥτις καλεῖται καὶ τὸ γένος. ὁ Δαναὸς
 δὲ σκληραγωγεῖ τὰς θυγατέρας καὶ αὐτουργεῖν διδάσκει
καὶ πέμπει ὕδωρ τε ἀρυσομένας καὶ πρὸς τὰ
ἄλλα παιδεύει ἀόκνους εἶναι αὐτάς.

ΠΟΣΕΙΔΩΝ Μόνη δὲ παραγίνεται μακρὰν οὕτω τὴν ὁδὸν ἐξ
Ἄργους εἰς Λέρναν; 

 ΤΡΙΤΩΝ Μόνη· πολυδίψιον δὲ τὸ Ἄργος, ὡς οἶσθα·
ὥστε ἀνάγκη ἀεὶ ὑδροφορεῖν. 

 ΠΟΣΕΙΔΩΝ Ὦ Τρίτων, οὐ μετρίως με διετάραξας περὶ τῆς
παιδὸς εἰπών· ὥστε ἴωμεν ἐπ' αὐτήν. 

 ΤΡΙΤΩΝ Ἴωμεν· ἤδη γὰρ καιρὸς τῆς ὑδροφορίας· καὶ
σχεδόν που κατὰ μέσην τὴν ὁδόν ἐστιν ἰοῦσα ἐς τὴν Λέρναν. 

 ΠΟΣΕΙΔΩΝ Οὐκοῦν ζεῦξον τὸ ἅρμα· ἢ τοῦτο μὲν πολλὴν
ἔχει τὴν διατριβὴν ὑπάγειν τοὺς ἵππους τῇ ζεύγλῃ
καὶ τὸ ἅρμα ἐπισκευάζειν, σὺ δὲ ἀλλὰ δελφῖνά μοί
τινα τῶν ὠκέων παράστησον· ἀφιππάσομαι
 
 γὰρ
ἐπ' αὐτοῦ τάχιστα. 


 

 
 ΤΡΙΤΩΝ Ἰδού σοι οὑτοσὶ δελφίνων ὁ ὠκύτατος. 

 ΠΟΣΕΙΔΩΝ Εὖ γε· ἀπελαύνωμεν· σὺ δὲ παρανήχου, ὦ
Τρίτων. κἀπειδὴ πάρεσμεν εἰς τὴν Λέρναν, ἐγὼ
μὲν λοχήσω ἐνταῦθά που, σὺ δὲ ἀποσκόπει·
ὁπόταν αἴσθῃ προσιοῦσαν
 
 αὐτὴν— 

 ΤΡΙΤΩΝ Αὕτη σοι πλησίον.

ΠΟΣΕΙΔΩΝ Καλή, ὦ Τρίτων, καὶ ὡραία παρθένος· ἀλλὰ
συλληπτέα ἡμῖν ἐστιν. 

 ΑΜΥΜΩΝΗ Ἄνθρωπε, ποῖ με συναρπάσας ἄγεις; ἀνδραποδιστὴς
εἶ, καὶ ἔοικας ἡμῖν ὑπ' Αἰγύπτου τοῦ
θείου ἐπιπεμφθῆναι· ὥστε βοήσομαι τὸν πατέρα. 

 ΤΡΙΤΩΝ Σιώπησον, ὦ Ἀμυμώνη· Ποσειδῶν ἐστι. 

 ΑΜΥΜΩΝΗ Τί Ποσειδῶν λέγεις; τί βιάζῃ με, ὦ ἄνθρωπε,
καὶ εἰς τὴν θάλασσαν καθέλκεις; ἐγὼ δὲ ἀποπνιγήσομαι
ἡ ἀθλία καταδῦσα. 

 ΠΟΣΕΙΔΩΝ Θάρρει, οὐδὲν δεινὸν μὴ πάθῃς· ἀλλὰ καὶ
 πηγὴν ἐπώνυμον ἀναδοθῆναί σοι ποιήσω
 
 ἐνταῦθα





 

πατάξας τῇ τριαίνῃ τὴν πέτραν πλησίον τοῦ
κλύσματος, καὶ σὺ εὐδαίμων ἔσῃ καὶ μόνη τῶν
ἀδελφῶν οὐχ ὑδροφορήσεις ἀποθανοῦσα.

ΙΡΙΣ Τὴν νῆσον τὴν πλανωμένην, ὦ Πόσειδον, ἣν
ἀποσπασθεῖσαν τῆς Σικελίας ὕφαλον ἔτι νήχεσθαι
 

συμβέβηκεν, ταύτην, φησὶν ὁ Ζεύς, στῆσον ἤδη καὶ
ἀνάφηνον καὶ ποίησον ἤδη δῆλον ἐν τῷ Αἰγαίῳ
μέσῳ βεβαίως μένειν στηρίξας πάνυ ἀσφαλῶς·
δεῖται γάρ τι αὐτῆς. 

 ΠΟΣΕΙΔΩΝ Πεπράξεται ταῦτα, ὦ Ἶρι. τίνα δ’ ὅμως παρέξει
 τὴν χρείαν αὐτῷ ἀναφανεῖσα καὶ μηκέτι πλέουσα; 
 


 ΙΡΙΣ Τὴν Λητὼ ἐπ' αὐτῆς δεῖ ἀποκυῆσαι· ἤδη δὲ
πονήρως ὑπὸ τῶν ὠδίνων ἔχει. 

 ΠΟΣΕΙΔΩΝ Τί οὖν; οὐχ ἱκανὸς ὁ οὐρανὸς ἐντεκεῖν; εἰ δὲ μὴ
οὗτος, ἀλλ’ ἥ γε γῆ πᾶσα οὐκ ἂν ὑποδέξασθαι
δύναιτο τὰς γονὰς αὐτῆς; 


 
 ΙΡΙΣ Οὔκ, ὦ Πόσειδον· ἡ Ἥρα γὰρ ὅρκῳ μεγάλῳ
κατέλαβε τὴν γῆν, μὴ παρασχεῖν τῇ Λητοῖ τῶν
ὠδίνων ὑποδοχήν. ἡ τοίνυν νῆσος αὕτη ἀνώμοτός
ἐστιν· ἀφανὴς γὰρ ἦν.

ΠΟΣΕΙΔΩΝ Συνίημι. στῆθι, ὦ νῆσε, καὶ ἀνάδυθι αὖθις ἐκ
τοῦ βυθοῦ καὶ μηκέτι ὐποφέρου, ἀλλὰ βεβαίως μένε
καὶ ὑπόδεξαι, ὦ εὐδαιμονεσάτη, τοῦ ἀδελφοῦ τα
τέκνα δύο, τοὺς καλλίστους τῶν θεῶν· καὶ ὑμεῖς, ὦ
Τρίτωνες, διαπορθμεύσατε τὴν Λητὼ ἐς αὐτήν· καὶ
γαληνὰ ἅπαντα ἔστω. τὸν δράκοντα δέ, ὃς νῦν
ἐξοιστρεῖ αὐτὴν φοβῶν, τὰ νεογνὰ ἐπειδὰν τεχθῇ,
 αὐτίκα μέτεισι καὶ τιμωρήσει τῇ μητρί. σὺ δὲ
ἀπάγγελλε τῷ Διὶ ἅπαντα εἶναι εὐτρεπῆ· ἕστηκεν
ἡ Δῆλος· ἡκέτω ἡ Λητὼ ἤδη καὶ τικτέτω.

ΞΑΝΘΟΣ Δέξαι με, ὦ θάλασσα, δεινὰ πεπονθότα καὶ
κατάσβεσόν μου τὰ τραύματα. 

 ΘΑΛΑΣΣΑ Τί τοῦτο, ὦ Ξάνθε; τίς σε κατέκαυσεν; 

 ΞΑΝΘΟΣ Ὁ Ἥφαιστος. ἀλλ’ ἀπηνθράκωμαι ὅλος ὁ
κακοδαίμων καὶ ζέω. 


 

 
 ΘΑΛΑΣΣΑ Διὰ τί δαί σοι καὶ ἐνέβαλε τὸ πῦρ; 

 ΞΑΝΘΟΣ Διὰ τὸν ταύτης υἱὸν τῆς Θέτιδος· ἐπεὶ γὰρ
φονεύοντα τοὺς Φρύγας ἱκετεύσας οὐκ ἔπαυσα
 
 τῆς
ὀργῆς, ἀλλ’ ὑπὸ τῶν νεκρῶν ἐνέφραττέ μοι τὸν
ῥοῦν, ἐλεήσας τοὺς ἀθλίους ἐπῆλθον ἐπικλύσαι
ἐθέλων, ὡς φοβηθεὶς ἀπόσχοιτο τῶν ἀνδρῶν.

ἐνταῦθα ὁ Ἥφαιστος—ἔτυχε γὰρ πλησίον που ὤν—πᾶν
οἶμαι ὅσον ἐν τῇ καμίνῳ πῦρ εἶχεν
 
 καὶ ὅσον
ἐν τῇ Αἴτνῃ φέρων
 
 ἐπῆλθέ μοι, καὶ ἔκαυσε μὲν τὰς
πτελέας μου καὶ μυρίκας, ὤπτησε δὲ καὶ τοὺς
κακοδαίμονας ἰχθῦς καὶ τὰς ἐγχέλεις, αὐτὸν δὲ ἐμὲ
ὑπερκαχλάσαι ποιήσας μικροῦ δεῖν ὅλον ξηρὸν
εἴργασται. ὁρᾷς γοῦν ὅπως διάκειμαι ἀπὸ
 
 τῶν
 ἐγκαυμάτων. 
 


 ΘΑΛΑΣΣΑ Θολερός, ὦ Ξάνθε, καὶ θερμός, ὡς εἰκός, τὸ
αἷμα μὲν ἀπὸ τῶν νεκρῶν, ἡ θέρμη δέ, ὡς φῄς, ἀπὸ
τοῦ πυρός· καὶ εἰκότως, ὦ Ξάνθε, ὃς ἐπὶ τὸν ἐμὸν
υἱ ων ὸν
 
 ὥρμησας οὐκ αἰδεσθεὶς ὅτι Νηρεΐδος υἱὸς ἦν. 

 ΞΑΝΘΟΣ Οὐκ ἔδει οὖν ἐλεῆσαι γείτονας ὄντας τοὺς Φρύγας; 


 
 ΘΑΛΑΣΣΑ Τὸν Ἥφαιστον δὲ οὐκ ἔδει ἐλεῆσαι Θέτιδος υἱὸν
ὄντα τὸν Ἀχιλλέα;

ΝΟΤΟΣ Ταύτην, ὦ Ζέφυρε, τὴν δάμαλιν, ἣν διὰ τοῦ
πελάγους εἰς Αἴγυπτον ὁ Ἑρμῆς ἄγει, ὁ Ζεὺς
διεκόρησεν
 
 ἁλοὺς ἔρωτι; 

 ΖΕΦΥΡΟΣ Ναί, ὦ Νότε· οὐ δάμαλις δὲ τότε, ἀλλὰ παῖς
ἦν τοῦ ποταμοῦ Ἰνάχου· νῦν δὲ ἡ Ἥρα τοιαύτην
ἐποίησεν αὐτὴν ζηλοτυπήσασα, ὅτι πάνυ ἑώρα
ἐρῶντα τὸν Δία. 

 ΝΟΤΟΣ Νῦν δὲ ἔτι ἐρᾷ τῆς βοός; 
 
 ΖΕΦΥΡΟΣ Καὶ μάλα, καὶ διὰ τοῦτο αὐτὴν εἰς Αἴγυπτον
ἔπεμψεν καὶ ἡμῖν προσέταξε μὴ κυμαίνειν τὴν
θάλασσαν ἔστ' ἂν διανήξεται,
 
 ὡς ἀποτεκοῦσα ἐκεῖ—κυεῖ
δὲ ἤδη—θεὸς γένοιτο καὶ αὐτὴ καὶ τὸ τεχθέν.

ΝΟΤΟΣ Ἡ δάμαλις θεός; 


 
 ΖΕΦΥΡΟΣ Καὶ μάλα, ὦ Νότε· ἄρξει τε, ὡς ὁ Ἑρμῆς ἔφη,
τῶν πλεόντων καὶ ἡμῶν ἔσται δέσποινα, ὅντινα ἂν
ἡμῶν ἐθέλῃ ἐκπέμψαι ἢ κωλῦσαι ἐπιπνεῖν. 

 ΝΟΤΟΣ Θεραπευτέα τοιγαροῦν, ὦ Ζέφυρε, ἤδη δέσποινά
γε οὖσα. εὐνουστέρα γὰρ ἂν οὕτως γένοιτο. 

 ΖΕΦΥΡΟΣ Ἀλλ' ἤδη γὰρ διεπέρασε καὶ ἐξένευσεν ἐς τὴν γῆν.
ὁρᾷς ὅπως οὐκέτι μὲν τετραποδητὶ
 
 βαδίζει, ἀνορθώσας
δὲ αὐτὴν ὁ Ἑρμῆς γυναῖκα παγκάλην αὖθις ἐποίησεν; 

 ΝΟΤΟΣ Παράδοξα γοῦν ταῦτα, ὦ Ζέφυρε· οὐκέτι τὰ
 κέρατα οὐδὲ οὐρὰ καὶ δίχηλα τὰ σκέλη, ἀλλ’
ἐπέραστος κόρη. ὁ μέντοι Ἑρμῆς τί παθὼν μεταβέβληκεν
ἑαυτὸν καὶ ἀντὶ νεανίου κυνοπρόσωπος γεγένηται; 

 ΖΕΦΥΡΟΣ Μὴ πολυπραγμονῶμεν, ὅτι ἄμεινον ἐκεῖνος οἶδε τὸ πρακτέον.

ΔΩΡΙΣ Τί δακρύεις, ὦ Θέτι; 


 
 ΘΕΤΙΣ Καλλίστην, ὦ Δωρί, κόρην εἶδον ἐς κιβωτὸν ὑπὸ
τοῦ πατρὸς ἐμβληθεῖσαν, αὐτήν τε καὶ βρέφος αὐτῆς
ἀρτιγέννητον· ἐκέλευσεν δὲ ὁ πατὴρ τοὺς
 ναύτας ἀναλαβόντας τὸ κιβώτιον, ἐπειδὰν πολὺ
τῆς γῆς ἀποσπάσωσιν, ἀφεῖναι εἰς τὴν θάλασσαν,
ὡς ἀπόλοιτο ἡ ἀθλία, καὶ αὐτὴ καὶ τὸ βρέφος. 

 ΔΩΡΙΣ Τίνος ἕνεκα, ὦ ἀδελφή; εἰπέ, εἴ τι
 
 ἔμαθες ἀκριβῶς. 

 ΘΕΤΙΣ Ἅπαντα. ὁ γὰρ
 
 Ἀκρίσιος ὁ πατὴρ αὐτῆς καλλίστην
οὖσαν ἐπαρθένευεν ἐς χαλκοῦν τινα θάλαμον ἐμβαλών·
εἶτα, εἰ μὲν ἀληθὲς οὐκ ἔχω εἰπεῖν, φασὶ δ’ οὖν
τὸν Δία χρυσὸν
 
 γενόμενον ῥυῆναι διὰ τοῦ ὀρόφου
ἐπ' αὐτήν, δεξαμένην δὲ ἐκείνην ἐς τὸν κόλπον
καταρρέοντα τὸν θεὸν ἐγκύμονα γενέσθαι. τοῦτο
αἰσθόμενος ὁ πατήρ, ἄγριός τις καὶ ζηλότυπος
γέρων, ἠγανάκτησε καὶ ὑπό τινος μεμοιχεῦσθαι
οἰηθεὶς αὐτὴν ἐμβάλλει εἰς τὴν κιβωτὸν ἄρτι τετοκυῖαν.

ΔΩΡΙΣ Ἡ δὲ τί ἔπραττεν, ὦ Θέτι, ὁπότε καθίετο; 

 ΘΕΤΙΣ Ὑπὲρ αὐτῆς μὲν ἐσίγα, ὦ Δωρί, καὶ ἔφερε τὴν
καταδίκην. τὸ βρέφος δὲ παρῃτεῖτο μὴ ἀποθανεῖν






 

δακρύουσα καὶ τῷ πάππῳ
 
 δεικνύουσα αὐτό, κάλλιστον
ὄν· τὸ δὲ ὑπ' ἀγνοίας τῶν κακῶν ὑπεμειδία
 πρὸς τὴν θάλασσαν. ὑποπίμπλαμαι αὖθις τοὺς
ὀφθαλμοὺς δακρύων μνημονεύσασα αὐτῶν. 

 ΔΩΡΙΣ Κἀμὲ δακρῦσαι ἐποίησας. ἀλλ’ ἤδη τεθνᾶσιν; 

 ΘΕΤΙΣ Οὐδαμῶς· νήχεται γὰρ ἔτι ἡ κιβωτὸς ἀμφὶ τὴν
Σέριφον ζῶντας αὐτοὺς φυλάττουσα. 

 ΔΩΡΙΣ Τί οὖν οὐχὶ σῴζομεν αὐτοὺς τοῖς ἁλιεῦσι τούτοις
ἐμβαλοῦσαι ἐς τὰ δίκτυα τοῖς Σεριφίοις; οἱ δὲ ἀνασπάσαντες
σώσουσι δῆλον ὅτι. 

 ΘΕΤΙΣ Εὖ λέγεις, οὕτω ποιῶμεν· μὴ γὰρ ἀπολέσθω
μήτε αὐτὴ μήτε τὸ παιδίον οὕτως ὂν καλόν.

ΕΝΙΠΕΥΣ Οὐ καλὰ ταῦτα, ὦ Πόσειδον· εἰρήσεται γὰρ
τἀληθές· ὑπελθών μου τὴν ἐρωμένην εἰκασθεὶς
ἐμοὶ διεκόρησας
 
 τὴν παῖδα· ἡ δὲ ᾤετο ὑπ'
ἐμοῦ αὐτὸ πεπονθέναι καὶ διὰ τοῦτο παρεῖχεν ἑαυτήν. 


 
 ΠΟΣΕΙΔΩΝ Σὺ γάρ, ὦ Ἐνιπεῦ, ὑπεροπτικὸς ἦσθα καὶ βραδύς,
ὃς κόρης οὕτω καλῆς φοιτώσης ὁσημέραι παρὰ σέ,
ἀπολλυμένης ὑπὸ τοῦ ἔρωτος, ὑπερεώρας καὶ
ἔχαιρες λυπῶν αὐτήν, ἡ δὲ περὶ τὰς ὄχθας ἁλύουσα
 καὶ ἐπεμβαίνουσα καὶ λουομένη ἐνίοτε ηὔχετό σοι
ἐντυχεῖν, σὺ δὲ ἐθρύπτου πρὸς αὐτήν.

ΕΝΙΠΕΥΣ Τί οὖν; διὰ τοῦτο ἐχρῆν σε προαρπάσαι τὸν
ἔρωτα καὶ καθυποκρίνασθαι Ἐνιπέα ἀντὶ Ποσειδῶνος
εἶναι καὶ κατασοφίσασθαι τὴν Τυρὼ ἀφελῆ
κόρην οὖσαν; 

 ΠΟΣΕΙΔΩΝ Ὀψὲ ζηλοτυπεῖς, ὦ Ἐνιπεῦ, ὑπερόπτης πρότερον
ὤν· ἡ Τυρὼ δὲ οὐδὲν δεινὸν πέπονθεν
οἰομένη ὑπὸ σοῦ διακεκορῆσθαι.
 
 

 ΕΝΙΠΕΥΣ Οὐ μὲν οὖν· ἔφησθα γὰρ ἀπιὼν ὅτι Ποσειδῶν
ἦσθα. ὃ καὶ μάλιστα ἐλύπησεν αὐτήν· καὶ ἐγὼ
τοῦτο ἠδίκημαι, ὅτι τὰ ἐμὰ σὺ ηὐφραίνου τότε καὶ
περιστήσας πορφύρεόν τι κῦμα, ὅπερ ὑμᾶς συνέκρυπτεν
ἅμα, συνῆσθα τῇ παιδὶ ἀντ' ἐμοῦ. 

 ΠΟΣΕΙΔΩΝ Ναί· σὺ γὰρ οὐκ ἤθελες, ὦ Ἐνιπεῦ.

ΤΡΙΤΩΝ Τὸ κῆτος ὑμῶν, ὦ Νηρεΐδες, ὃ ἐπὶ τὴν τοῦ
 Κηφέως θυγατέρα τὴν Ἀνδρομέδαν ἐπέμψατε, οὔτε
τὴν παῖδα ἠδίκησεν, ὡς οἴεσθε, καὶ αὐτὸ ἤδη τέθνηκεν. 

 ΝΗΡΕΙΔΕΣ Ὑπὸ τίνος, ὦ Τρίτων; ἢ ὁ Κηφεὺς καθάπερ
δέλεαρ προθεὶς τὴν κόρην ἀπέκτεινεν ἐπιών, λοχήσας
μετὰ πολλῆς δυνάμεως; 

 ΤΡΙΤΩΝ Οὔκ· ἀλλὰ ἴστε, οἶμαι, ὦ Ἰφιάνασσα, τὸν
Περσέα, τὸ τῆς Δανάης παιδίον, ὃ μετὰ τῆς μητρὸς
ἐν τῇ κιβωτῷ ἐμβληθὲν εἰς τὴν θάλασσαν ὑπὸ τοῦ
μητροπάτορος ἐσώσατε οἰκτείρασαι αὐτούς. 

 ΙΦΙΑΝΑΣΣΑ Οἶδα ὃν λέγεις· εἰκὸς δὲ ἤδη νεανίαν εἶναι καὶ
μάλα γενναῖόν τε καὶ καλὸν ἰδεῖν. 

 ΤΡΙΤΩΝ Οὗτος ἀπέκτεινεν τὸ κῆτος. 

 ΙΦΙΑΝΑΣΣΑ Διὰ τί, ὦ Τρίτων; οὐ γὰρ δὴ σῶστρα ἡμῖν τοιαῦτα
ἐκτίνειν αὐτὸν ἐχρῆν.

ΤΡΙΤΩΝ Ἐγὼ ὑμῖν φράσω τὸ πᾶν ὡς ἐγένετο· ἐστάλη
μὲν οὗτος ἐπὶ τὰς Γοργόνας ἆθλόν τινα τῷ βασιλεῖ
ἐπιτελῶν, ἐπεὶ δὲ ἀφίκετο εἰς τὴν Λιβύην— 

 ΙΦΙΑΝΑΣΣΑ Πῶς, ὦ Τρίτων; μόνος; ἢ καὶ ἄλλους συμμάχους
ἦγεν; ἄλλως γὰρ δύσπορος ἡ ὁδός. 

 ΤΡΙΤΩΝ Διὰ τοῦ ἀέρος· ὑπόπτερον γὰρ αὐτὸν ἡ Ἀθηνᾶ
ἔθηκεν. ἐπεὶ δ’ οὖν ἧκεν ὅπου διῃτῶντο, αἱ μὲν
ἐκάθευδον, οἶμαι, ὁ δὲ ἀποτεμὼν τῆς Μεδούσης τὴν
κεφαλὴν ᾤχετο ἀποπτάμενος. 


 
 ΙΦΙΑΝΑΣΣΑ Πῶς ἰδών; ἀθέατοι γάρ εἰσιν· ἢ ὃς ἂν ἴδῃ, οὐκ
ἄν τι ἄλλο μετὰ ταύτας ἴδοι. 

 ΤΡΙΤΩΝ Ἡ Ἀθηνᾶ τὴν ἀσπίδα προφαίνουσα—τοιαῦτα γὰρ
ἤκουσα διηγουμένου αὐτοῦ πρὸς τὴν Ἀνδρομέδαν
καὶ πρὸς τὸν Κηφέα ὕστερον—ἡ Ἀθηνᾶ δὴ ἐπὶ τῆς
ἀσπίδος ἀποστιλβούσης ὥσπερ ἐπὶ κατόπτρου
παρέσχεν αὐτῷ ἰδεῖν τὴν εἰκόνα τὴς Μεδούσης·
εἶτα λαβόμενος τῇ λαιᾷ τῆς κόμης, ἐνορῶν δ’ ἐς
τὴν εἰκόνα, τῇ δεξιᾷ τὴν ἅρπην ἔχων, ἀπέτεμεν τὴν
κεφαλὴν αὐτῆς, καὶ πρὶν ἀνεγρέσθαι τὰς ἀδελφὰς
ἀνέπτατο.

ἐπεὶ δὲ κατὰ τὴν παράλιον ταύτην
Αἰθιοπίαν ἐγένετο, ἤδη πρόσγειος πετόμενος, ὁρᾷ
τὴν Ἀνδρομέδαν προκειμένην ἐπί τινος πέτρας
προβλῆτος προσπεπατταλευμένην,
 
 καλλίστην, ὦ




 

θεοί, καθειμένην τὰς κόμας, ἡμίγυμνον πολὺ ἔνερθε
τῶν μαστῶν· καὶ τὸ μὲν πρῶτον οἰκτείρας τὴν
τύχην αὐτῆς ἀνηρώτα τὴν αἰτίαν τῆς καταδίκης,
κατὰ μικρὸν δὲ ἁλοὺς ἔρωτι—ἐχρῆν γὰρ σεσῶσθαι
τὴν παῖδα—βοηθεῖν διέγνω· καὶ ἐπειδὴ τὸ κῆτος
ἐπῄει μάλα φοβερὸν ὡς καταπιόμενον τὴν
Ἀνδρομέδαν, ὑπεραιωρηθεὶς ὁ νεανίσκος πρόκωπον
ἔχων τὴν ἅρπην τῇ μὲν καθικνεῖται, τῇ δὲ προδεικνὺς
τὴν Γοργόνα λίθον ἐποίει αὐτό, τὸ δὲ τέθνηκεν
 ὁμοῦ καὶ πέπηγεν αὐτοῦ τὰ πολλά, ὅσα εἶδε τὴν
Μέδουσαν· ὁ δὲ λύσας τὰ δεσμὰ τῆς παρθένου,
ὑποσχὼν τὴν χεῖρα ὑπεδέξατο ἀκροποδητὶ κατιοῦσαν
ἐκ τῆς πέτρας ὀλισθηρᾶς οὔσης, καὶ νῦν
γαμεῖ ἐν τοῦ Κηφέως καὶ ἀπάξει αὐτὴν εἰς Ἄργος,
ὥστε ἀντὶ θανάτου γάμον οὐ τὸν τυχόντα εὕρετο.

ΙΦΙΑΝΑΣΣΑ Ἐγὼ μὲν οὐ πάνυ τῷ γεγονότι ἄχθομαι· τί
γὰρ ἡ παῖς ἠδίκει ἡμᾶς, εἰ ἡ μήτηρ αὐτῆς,
ἐμεγαλαυχεῖτο καὶ ἠξίου εἶναι καλλίων; 

 ΔΩΡΙΣ Ὅτι οὕτως ἂν
 
 ἤλγησεν ἐπὶ τῇ θυγατρὶ μήτηρ
γε οὖσα. 

 ΙΦΙΑΝΑΣΣΑ Μηκέτι μεμνώμεθα, ὦ Δωρί, ἐκείνων, εἴ τι
βάρβαρος γυνὴ ὑπὲρ τὴν ἀξίαν ἐλάλησεν· ἱκανὴν
γὰρ ἡμῖν τιμωρίαν ἔδωκεν φοβηθεῖσα ἐπὶ τῇ παιδί.
χαίρωμεν οὖν τῷ γάμῳ.

ΖΕΦΥΡΟΣ Οὐ πώποτε πομπὴν ἐγὼ μεγαλοπρεπεστέραν
εἶδον ἐν τῇ θαλάσσῃ, ἀφ' οὗ γέ εἰμι καὶ πνέω. σὺ
δὲ οὐκ εἶδες, ὦ Νότε; 

 ΝΟΤΟΣ Τίνα ταύτην λέγεις, ὦ Ζέφυρε, τὴν πομπήν; ἢ
τίνες οἱ πέμποντες ἦσαν; 

 ΖΕΦΥΡΟΣ Ἡδίστου θεάματος ἀπελείφθης, οἷον οὐκ ἂν
ἄλλο ἴδοις ἔτι. 

 ΝΟΤΟΣ Περὶ τὴν ἐρυθρὰν γὰρ θάλασσαν εἰργαζόμην,
ἐπέπνευσα δὲ καὶ μέρος τῆς Ἰνδικῆς, ὅσα παράλια
τῆς χώρας· οὐδὲν οὖν οἶδα ὧν λέγεις. 

 ΖΕΦΥΡΟΣ Ἀλλὰ τὸν Σιδώνιόν γε Ἀγήνορα οἶδας; 

 ΝΟΤΟΣ Ναί· τὸν τῆς Εὐρώπης πατέρα. τί μήν; 

 ΖΕΦΥΡΟΣ Περὶ αὐτῆς ἐκείνης διηγήσομαί σοι. 

 ΝΟΤΟΣ Μῶν ὅτι ὁ Ζεὺς ἐραστὴς τῆς παιδὸς ἐκ πολλοῦ;
τοῦτο γὰρ καὶ πάλαι ἠπιστάμην. 


 
 ΖΕΦΥΡΟΣ Οὐκοῦν τὸν μὲν ἔρωτα οἶσθα, τὰ μετὰ ταῦτα δὲ
ἤδη ἄκουσον.

ἡ μὲν Εὐρώπη κατεληλύθει ἐπὶ τὴν
ἠϊόνα παίζουσα τὰς ἡλικιώτιδας παραλαβοῦσα, ὁ
 Ζεὺς δὲ ταύρῳ εἰκάσας ἑαυτὸν συνέπαιζεν αὐταῖς
κάλλιστος φαινόμενος· λευκός τε γὰρ ἦν ἀκριβῶς
καὶ τὰ κέρατα εὐκαμπὴς
 
 καὶ τὸ βλέμμα ἥμερος·
ἐσκίρτα οὖν καὶ αὐτὸς ἐπὶ τῆς ἠϊόνος καὶ ἐμυκᾶτο
ἥδιστον, ὥστε τὴν Εὐρώπην τολμῆσαι καὶ ἀναβῆναι
αὐτόν. ὡς δὲ τοῦτο ἐγένετο, δρομαῖος μὲν ὁ
Ζεὺς ὥρμησεν ἐπὶ τὴν θάλασσαν φέρων αὐτὴν καὶ
ἐνήχετο ἐμπεσών, ἡ δὲ πάνυ ἐκπλαγὴς τῷ πράγματι
τῇ λαιᾷ μὲν εἴχετο τοῦ κέρατος, ὡς μὴ
ἀπολισθάνοι,
 
 τῇ ἑτέρᾳ δὲ ἠνεμωμένον τὸν πέπλον συνεῖχεν.

ΝΟΤΟΣ Ἡδὺ τοῦτο θέαμα εἶδες, ὦ Ζέφυρε, καὶ
ἐρωτικόν, νηχόμενον τὸν Δία καὶ φέροντα τὴν ἀγαπωμένην. 

 ΖΕΦΥΡΟΣ Καὶ μὴν τὰ μετὰ ταῦτα ἡδίω παρὰ πολύ, ὦ
Νότε· ἥ τε γὰρ θάλασσα εὐθὺς ἀκύμων ἐγένετο καὶ
τὴν γαλήνην ἐπισπασαμένη λείαν παρεῖχεν ἑαυτήν,
ἡμεῖς δὲ πάντες ἡσυχίαν ἄγοντες οὐδὲν ἄλλο ἢ
θεαταὶ μόνον τῶν γιγνομένων παρηκολουθοῦμεν,
Ἔρωτες δὲ παραπετόμενοι μικρὸν ὑπὲρ τὴν
θάλασσαν,
 
 ὡς ἐνίοτε ἄκροις τοῖς ποσὶν ἐπιψαύειν
τοῦ ὕδατος, ἡμμένας τὰς δᾷδας φέροντες ᾖδον ἅμα
τὸν ὑμέναιον, αἱ Νηρεΐδες δὲ ἀναδῦσαι παρίππευον






 
 ἐπὶ τῶν δελφίνων ἐπικροτοῦσαι ἡμίγυμνοι τὰ
πολλά, τό τε τῶν Τριτώνων γένος καὶ εἴ τι ἄλλο
μὴ φοβερὸν ἰδεῖν
 
 τῶν θαλασσίων ἅπαντα περιεχόρευε
 

τὴν παῖδα· ὁ μὲν γὰρ Ποσειδῶν ἐπιβεβηκὼς
ἅρματος, παροχουμένην τὴν Ἀμφιτρίτην ἔχων,
προῆγε
 
 γεγηθὼς ὁδοποιῶν
 
 νηχομένῳ τῷ ἀδελφῷ·
ἐπὶ πᾶσι δὲ τὴν Ἀφροδίτην δύο Τρίτωνες ἔφερον
ἐπὶ κόγχης κατακειμένην, ἄνθη παντοῖα ἐπιπάττουσαν
τῇ νύμφῃ.

ταῦτα ἐκ Φοινίκης ἄχρι τῆς
Κρήτης ἐγένετο· ἐπεὶ δὲ ἐπέβη τῇ νήσῳ
 
 ὁ μὲν
ταῦρος οὐκέτι ἐφαίνετο, ἐπιλαβόμενος δὲ τῆς
χειρὸς ὁ Ζεὺς ἀπῆγε τὴν Εὐρώπην εἰς τὸ Δικταῖον
ἄντρον ἐρυθριῶσαν καὶ κάτω ὁρῶσαν· ἠπίστατο
γὰρ ἤδη ἐφ' ὅτῳ ἄγοιτο. ἡμεῖς δὲ ἐμπεσόντες
ἄλλο ἄλλος τοῦ πελάγους μέρος διεκυμαίνομεν. 

 ΝΟΤΟΣ Ὦ μακάριε
 
 Ζέφυρε τῆς θέας· ἐγὼ δὲ γρῦπας
καὶ ἐλέφαντας καὶ μέλανας ἀνθρώπους ἑώρων.