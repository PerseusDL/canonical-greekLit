— Βᾶθι πρὸς εὐνὰς τὰς Ἑκτορέους.

τίς ὑπασπιστῶν ἄγρυπνος βασιλέως,

ἢ τευχοφόρων;

— δέξαιτο νέων κληδόνα μύθων,

οἳ τετράμοιρον νυκτὸς φυλακὴν

πάσης στρατιᾶς προκάθηνται.

— ὄρθου κεφαλὴν πῆχυν ἐρείσας,

λῦσον βλεφάρων γοργωπὸν ἕδραν,

λεῖπε χαμεύνας φυλλοστρώτους,

Ἕκτορ· καιρὸς γὰρ ἀκοῦσαι.

τίς ὅδʼ; ἦ φίλιος φθόγγος· τίς ἀνήρ;

τί τὸ σῆμα; θρόει·

τίνες ἐκ νυκτῶν τὰς ἡμετέρας

κοίτας πλάθουσʼ; ἐνέπειν χρή.

φύλακες στρατιᾶς.

τί φέρῃ θορύβῳ;

θάρσει.

θαρσῶ.

μῶν τις λόχος ἐκ νυκτῶν;

οὐκ ἔστι.

τί σὺ γὰρ

φυλακὰς προλιπὼν κινεῖς στρατιάν,

εἰ μή τινʼ ἔχων νυκτηγορίαν;

οὐκ οἶσθα δορὸς πέλας Ἀργείου

νυχίαν ἡμᾶς

κοίταν πανόπλους κατέχοντας;

— ὁπλίζου χέρα· συμμάχων,

Ἕκτορ, βᾶθι πρὸς εὐνάς,

ὄτρυνον ἔγχος αἴρειν, ἀφύπνισον.

— πέμπε φίλους ἰέναι ποτὶ σὸν λόχον,

ἁρμόσατε ψαλίοις ἵππους.

— τίς εἶσʼ ἐπὶ Πανθοΐδαν,

ἢ τὸν Εὐρώπας, Λυκίων ἀγὸν ἀνδρῶν;

— ποῦ σφαγίων ἔφοροι;

— ποῦ δὲ γυμνήτων μόναρχοι

τοξοφόροι τε Φρυγῶν;

— ζεύγνυτε κερόδετα τόξα νευραῖς.

τὰ μὲν ἀγγέλλεις δείματʼ ἀκούειν,

τὰ δὲ θαρσύνεις, κοὐδὲν καθαρῶς.

ἀλλʼ ἦ Κρονίου Πανὸς τρομερᾷ

μάστιγι φοβῇ; φυλακὰς δὲ λιπὼν

κινεῖς στρατιάν. τί θροεῖς; τί σε φῶ

νέον ἀγγέλλειν; πολλὰ γὰρ εἰπὼν

οὐδὲν τρανῶς ἀπέδειξας.

— πύρʼ αἴθει στρατὸς Ἀργόλας,

Ἕκτορ, πᾶσαν ἀνʼ ὄρφναν,

διειπετῆ δὲ ναῶν πυρσοῖς σταθμά.

πᾶς δʼ Ἀγαμεμνονίαν προσέβα στρατὸς

ἐννύχιος θορύβῳ σκηνάν,

νέαν τινʼ ἐφιέμενοι

βάξιν. οὐ γάρ πω πάρος ὧδʼ ἐφοβήθη

ναυσιπόρος στρατιά.

σοὶ δʼ, ὑποπτεύων τὸ μέλλον,

ἤλυθον ἄγγελος, ὡς

μήποτʼ ἐς ἐμέ τινα μέμψιν εἴπῃς.

ἐς καιρὸν ἥκεις, καίπερ ἀγγέλλων φόβον·

ἅνδρες γὰρ ἐκ γῆς τῆσδε νυκτέρῳ πλάτῃ

λαθόντες ὄμμα τοὐμὸν ἀρεῖσθαι φυγὴν

μέλλουσι· σαίνει μʼ ἔννυχος φρυκτωρία.

ὦ δαῖμον, ὅστις μʼ εὐτυχοῦντʼ ἐνόσφισας

θοίνης λέοντα, πρὶν τὸν Ἀργείων στρατὸν

σύρδην ἅπαντα τῷδʼ ἀναλῶσαι δορί.

εἰ γὰρ φαεννοὶ μὴ ξυνέσχον ἡλίου

λαμπτῆρες, οὔτἂν ἔσχον εὐτυχοῦν δόρυ,

πρὶν ναῦς πυρῶσαι καὶ διὰ σκηνῶν μολεῖν

κτείνων Ἀχαιοὺς τῇδε πολυφόνῳ χερί.

κἀγὼ μὲν ἦ πρόθυμος ἱέναι δόρυ

ἐν νυκτὶ χρῆσθαί τʼ εὐτυχεῖ ῥύμῃ θεοῦ·

ἀλλʼ οἱ σοφοί με καὶ τὸ θεῖον εἰδότες

μάντεις ἔπεισαν ἡμέρας μεῖναι φάος

κἄπειτʼ Ἀχαιῶν μηδένʼ ἐν χέρσῳ λιπεῖν.

οἳ δʼ οὐ μένουσι τῶν ἐμῶν θυοσκόων

βουλάς· ἐν ὄρφνῃ δραπέτης μέγα σθένει.

ἀλλʼ ὡς τάχιστα χρὴ παραγγέλλειν στρατῷ

τεύχη πρόχειρα λαμβάνειν λῆξαί θʼ ὕπνου,

ὡς ἄν τις αὐτῶν καὶ νεὼς θρῴσκων ἔπι

νῶτον χαραχθεὶς κλίμακας ῥάνῃ φόνῳ,

οἳ δʼ ἐν βρόχοισι δέσμιοι λελημμένοι

Φρυγῶν ἀρούρας ἐκμάθωσι γαπονεῖν.

Ἕκτορ, ταχύνεις πρὶν μαθεῖν τὸ δρώμενον·

ἅνδρες γὰρ εἰ φεύγουσιν οὐκ ἴσμεν τορῶς.

τίς γὰρ πύρʼ αἴθειν πρόφασις Ἀργείων στρατόν;

οὐκ οἶδʼ· ὕποπτον δʼ ἐστὶ κάρτʼ ἐμῇ φρενί.

πάντʼ ἂν φοβηθεὶς ἴσθι, δειμαίνων τόδε.

οὔπω πρὶν ἧψαν πολέμιοι τοσόνδε φῶς.

οὐδʼ ὧδέ γʼ αἰσχρῶς ἔπεσον ἐν τροπῇ δορός.

σὺ ταῦτʼ ἔπραξας· καὶ τὰ λοιπὰ νῦν σκόπει.

ἁπλοῦς ἐπʼ ἐχθροῖς μῦθος ὁπλίζειν χέρα.

καὶ μὴν ὅδʼ Αἰνέας καὶ μάλα σπουδῇ ποδὸς

στείχει, νέον τι πρᾶγμʼ ἔχων φίλοις φράσαι.

Ἕκτορ, τί χρῆμα νύκτεροι κατὰ στρατὸν

τὰς σὰς πρὸς εὐνὰς φύλακες ἐλθόντες φόβῳ

νυκτηγοροῦσι καὶ κεκίνηται· στρατός;

Αἰνέα, πύκαζε τεύχεσιν δέμας σέθεν.

τί δʼ ἔστι; μῶν τις πολεμίων ἀγγέλλεται

δόλος κρυφαῖος ἑστάναι κατʼ εὐφρόνην;

φεύγουσιν ἅνδρες κἀπιβαίνουσιν νεῶν.

τί τοῦδʼ ἂν εἴποις ἀσφαλὲς τεκμήριον;

αἴθουσι πᾶσαν νύκτα λαμπάδας πυρός·

καί μοι δοκοῦσιν οὐ μενεῖν ἐς αὔριον,

ἀλλʼ ἐκκέαντες πύρσʼ ἐπʼ εὐσέλμων νεῶν

φυγῇ πρὸς οἴκους τῆσδʼ ἀφορμήσειν χθονός.

σὺ δʼ ὡς τί δράσων πρὸς τάδʼ ὁπλίζῃ χέρας;

φεύγοντας αὐτοὺς κἀπιθρῴσκοντας νεῶν

λόγχῃ καθέξω κἀπικείσομαι βαρύς·

αἰσχρὸν γὰρ ἡμῖν, καὶ πρὸς αἰσχύνῃ κακόν,

θεοῦ διδόντος πολεμίους ἄνευ μάχης

φεύγειν ἐᾶσαι πολλὰ δράσαντας κακά.

εἴθʼ ἦσθʼ ἀνὴρ εὔβουλος ὡς δρᾶσαι χερί.

ἀλλʼ οὐ γὰρ αὑτὸς πάντʼ ἐπίστασθαι βροτῶν

πέφυκεν· ἄλλῳ δʼ ἄλλο πρόσκειται γέρας,

σὲ μὲν μάχεσθαι, τοὺς δὲ βουλεύειν καλῶς·

ὅστις πυρὸς λαμπτῆρας ἐξήρθης κλύων

φλέγειν Ἀχαιούς, καὶ στρατὸν μέλλεις ἄγειν

τάφρους ὑπερβὰς νυκτὸς ἐν καταστάσει.

καίτοι περάσας κοῖλον αὐλώνων βάθος,

εἰ μὴ κυρήσεις πολεμίους ἀπὸ χθονὸς

φεύγοντας, ἀλλὰ σὸν βλέποντας ἐς δόρυ,

νικώμενος μὲν οὔτι μὴ μόλῃς πάλιν·

πῶς γὰρ περάσει σκόλοπας ἐν τροπῇ στρατός;

πῶς δʼ αὖ γεφύρας διαβαλοῦσʼ ἱππηλάται,

ἢν ἆρα μὴ θραύσαντες ἀντύγων χνόας;

νικῶν δʼ ἔφεδρον παῖδʼ ἔχεις τὸν Πηλέως,

ὅς σʼ οὐκ ἐάσει ναυσὶν ἐμβαλεῖν φλόγα,

οὐδʼ ὧδʼ Ἀχαιούς, ὡς δοκεῖς, ἀναρπάσαι.

αἴθων γὰρ ἁνὴρ καὶ πεπύργωται χερί.

ἀλλὰ στρατὸν μὲν ἥσυχον παρʼ ἀσπίδας

εὕδειν ἐῶμεν ἐκ κόπων ἀρειφάτων,

κατάσκοπον δὲ πολεμίων, ὃς ἂν θέλῃ,

πέμπειν δοκεῖ μοι· κἂν μὲν αἴρωνται φυγήν,

στείχοντες ἐμπέσωμεν Ἀργείων στρατῷ·

εἰ δʼ ἐς δόλον τινʼ ἥδʼ ἄγει φρυκτωρία,

μαθόντες ἐχθρῶν μηχανὰς κατασκόπου

βουλευσόμεσθα· τήνδʼ ἔχω γνώμην, ἄναξ.

τάδε δοκεῖ, τάδε μεταθέμενος νόει.

σφαλερὰ δʼ οὐ φιλῶ στρατηγῶν κράτη.

τί γὰρ ἄμεινον ἢ

ταχυβάταν νεῶν κατόπταν μολεῖν

πέλας ὅ τί ποτʼ ἄρα δαΐοις

πυρὰ κατʼ ἀντίπρῳρα ναυστάθμων δαίεται;

νικᾶτʼ, ἐπειδὴ πᾶσιν ἁνδάνει τάδε.

στείχων δὲ κοίμα συμμάχους· τάχʼ ἂν στρατὸς

κινοῖτʼ ἀκούσας νυκτέρους ἐκκλησίας.

ἐγὼ δὲ πέμψω πολεμίων κατάσκοπον.

κἂν μέν τινʼ ἐχθρῶν μηχανὴν πυθώμεθα,

σὺ πάντʼ ἀκούσῃ καὶ παρὼν εἴσῃ λόγον·

ἐὰν δʼ ἀπαίρωσʼ ἐς φυγὴν ὁρμώμενοι,

σάλπιγγος αὐδὴν προσδοκῶν καραδόκει,

ὡς οὐ μενοῦντά μʼ· ἀλλὰ προσμείξω νεῶν

ὁλκοῖσι νυκτὸς τῆσδʼ ἐπʼ Ἀργείων στρατῷ.

πέμφʼ ὡς τάχιστα· νῦν γὰρ ἀσφαλῶς φρονεῖς.

σὺν σοὶ δʼ ἔμʼ ὄψῃ καρτεροῦνθʼ, ὅταν δέῃ.

τίς δῆτα Τρώων οἳ πάρεισιν ἐν λόγῳ

θέλει κατόπτης ναῦς ἐπʼ Ἀργείων μολεῖν;

τίς ἂν γένοιτο τῆσδε γῆς εὐεργέτης;

τίς φησιν; οὔτοι πάντʼ ἐγὼ δυνήσομαι

πόλει πατρῴᾳ συμμάχοις θʼ ὑπηρετεῖν.

ἐγὼ πρὸ γαίας τόνδε κίνδυνον θέλω

ῥίψας κατόπτης ναῦς ἐπʼ Ἀργείων μολεῖν,

καὶ πάντʼ Ἀχαιῶν ἐκμαθὼν βουλεύματα

ἥξω· ἐπὶ τούτοις τόνδʼ ὑφίσταμαι πόνον.

ἐπώνυμος μὲν κάρτα καὶ φιλόπτολις

Δόλων· πατρὸς δὲ καὶ πρὶν εὐκλεᾶ δόμον

νῦν δὶς τόσως ἔθηκας εὐκλεέστερον.

οὐκοῦν πονεῖν μὲν χρή, πονοῦντα δʼ ἄξιον

μισθὸν φέρεσθαι. παντὶ γὰρ προσκείμενον

κέρδος πρὸς ἔργῳ τὴν χάριν τίκτει διπλῆν.

ναί, καὶ δίκαια ταῦτα κοὐκ ἄλλως λέγω.

τάξαι δὲ μισθόν, πλὴν ἐμῆς τυραννίδος.

οὐ σῆς ἐρῶμεν πολιόχου τυραννίδος.

σὺ δʼ ἀλλὰ γήμας Πριαμιδῶν γαμβρὸς γενοῦ.

οὐδʼ ἐξ ἐμαυτοῦ μειζόνων γαμεῖν θέλω.

χρυσὸς πάρεστιν, εἰ τόδʼ αἰτήσεις γέρας.

ἀλλʼ ἔστʼ ἐν οἴκοις· οὐ βίου σπανίζομεν.

τί δῆτα χρῄζεις ὧν κέκευθεν Ἴλιος;

ἑλὼν Ἀχαιοὺς δῶρά μοι ξυναίνεσον.

δώσω· σὺ δʼ αἴτει πλὴν στρατηλάτας νεῶν.

κτεῖνʼ, οὔ σʼ ἀπαιτῶ Μενέλεω σχέσθαι χέρα.

οὐ μὴν τὸν Ἰλέως παῖδά μʼ ἐξαιτῇ λαβεῖν;

κακαὶ γεωργεῖν χεῖρες εὖ τεθραμμέναι.

τίνʼ οὖν Ἀχαιῶν ζῶντʼ ἀποινᾶσθαι θέλεις;

καὶ πρόσθεν εἶπον· ἔστι χρυσὸς ἐν δόμοις.

καὶ μὴν λαφύρων γʼ αὐτὸς αἱρήσῃ παρών.

θεοῖσιν αὐτὰ πασσάλευε πρὸς δόμοις.

τί δῆτα μεῖζον τῶνδέ μʼ αἰτήσεις γέρας;

ἵππους Ἀχιλλέως· χρὴ δʼ ἐπʼ ἀξίοις πονεῖν

ψυχὴν προβάλλοντʼ ἐν κύβοισι δαίμονος.

καὶ μὴν ἐρῶντί γʼ ἀντερᾷς ἵππων ἐμοί·

ἐξ ἀφθίτων γὰρ ἄφθιτοι πεφυκότες

τὸν Πηλέως φέρουσι θούριον γόνον·

δίδωσι δʼ αὐτοὺς πωλοδαμνήσας ἄναξ

Πηλεῖ Ποσειδῶν, ὡς λέγουσι, πόντιος.

ἀλλʼ οὔ σʼ ἐπάρας ψεύσομαι· δώσω δέ σοι,

κάλλιστον οἴκοις κτῆμʼ, Ἀχιλλέως ὄχον.

αἰνῶ· λαβὼν δʼ ἄν φημι κάλλιστον Φρυγῶν

δῶρον δέχεσθαι τῆς ἐμῆς εὐσπλαγχνίας.

σὲ δʼ οὐ φθονεῖν χρή· μυρίʼ ἔστιν ἄλλα σοι,

ἐφʼ οἷσι τέρψῃ τῆσδʼ ἀριστεύων χθονός.

μέγας ἀγών, μεγάλα δʼ ἐπινοεῖς ἑλεῖν·

μακάριός γε μὴν κυρήσας ἔσῃ.

πόνος ὅδʼ εὐκλεής·

μέγα δὲ κοιράνοισι γαμβρὸν πέλειν.

τὰ θεόθεν ἐπιδέτω Δίκα,

τὰ δὲ παρʼ ἀνδράσιν τέλειά σοι φαίνεται.

στείχοιμʼ ἄν· ἐλθὼν δʼ ἐς δόμους ἐφέστιος

σκευῇ πρεπόντως σῶμʼ ἐμὸν καθάψομαι,

κἀκεῖθεν ἥσω ναῦς ἐπʼ Ἀργείων πόδα.

ἐπεὶ τίνʼ ἄλλην ἀντὶ τῆσδʼ ἕξεις στολήν;

πρέπουσαν ἔργῳ κλωπικοῖς τε βήμασι.

σοφοῦ παρʼ ἀνδρὸς χρὴ σοφόν τι μανθάνειν·

λέξον, τίς ἔσται τοῦδε σώματος σαγή;

λύκειον ἀμφὶ νῶτʼ ἐνάψομαι δορὰν

καὶ χάσμα θηρὸς ἀμφʼ ἐμῷ θήσω κάρᾳ,

βάσιν τε χερσὶ προσθίαν καθαρμόσας

καὶ κῶλα κώλοις, τετράπουν μιμήσομαι

λύκου κέλευθον πολεμίοις δυσεύρετον,

τάφροις πελάζων καὶ νεῶν προβλήμασιν.

ὅταν δʼ ἔρημον χῶρον ἐμβαίνω ποδί,

δίβαμος εἶμι· τῇδε σύγκειται δόλος.

ἀλλʼ εὖ σʼ ὁ Μαίας παῖς ἐκεῖσε καὶ πάλιν

πέμψειεν Ἑρμῆς, ὅς γε φηλητῶν ἄναξ.

ἔχεις δὲ τοὔργον· εὐτυχεῖν μόνον σε δεῖ.

σωθήσομαί γε καὶ κτανὼν Ὀδυσσέως

οἴσω κάρα σοι — σύμβολον δʼ ἔχων σαφὲς

φήσεις Δόλωνα ναῦς ἐπʼ Ἀργείων μολεῖν —

ἢ παῖδα Τυδέως· οὐδʼ ἀναιμάκτῳ χερὶ

ἥξω πρὸς οἴκους πρὶν φάος μολεῖν χθόνα.

Θυμβραῖε καὶ Δάλιε καὶ Λυκίας

ναὸν ἐμβατεύων

Ἄπολλον, ὦ δία κεφαλά, μόλε τοξή-

ρης, ἱκοῦ ἐννύχιος

καὶ γενοῦ σωτήριος ἀνέρι πομπᾶς

ἁγεμὼν καὶ ξύλλαβε Δαρδανίδαις,

ὦ παγκρατές, ὦ Τροΐας

τείχη παλαιὰ δείμας.

μόλοι δὲ ναυκλήρια, καὶ στρατιᾶς

Ἑλλάδος διόπτας

ἵκοιτο, καὶ κάμψειε πάλιν θυμέλας οἴ-

κων πατρὸς Ἰλιάδας.

Φθιάδων δʼ ἵππων ποτʼ ἐπʼ ἄντυγα βαίη,

δεσπότου πέρσαντος Ἀχαιὸν Ἄρη,

τὰς πόντιος Αἰακίδᾳ

Πηλεῖ δίδωσι δαίμων.

ἐπεὶ πρό τʼ οἴκων πρό τε γᾶς ἔτλα μόνος

ναύσταθμα βὰς κατιδεῖν· ἄγαμαι

λήματος· ἦ σπανία τις

τῶν ἀγαθῶν, ὅταν ᾖ

δυσάλιος ἐν πελάγει

καὶ σαλεύῃ

πόλις. ἔστι Φρυγῶν τις ἔστιν ἄλκιμος·

ἔνι δὲ θράσος ἐν αἰχ-

μᾷ· πόθι Μυσῶν ὃς ἐμὰν

συμμαχίαν ἀτίζει;

τίνʼ ἄνδρʼ Ἀχαιῶν ὁ πεδοστιβὴς σφαγεὺς

οὐτάσει ἐν κλισίαις, τετράπουν

μῖμον ἔχων ἐπιγαίου

θηρός; ἕλοι Μενέλαν,

κτανὼν δʼ Ἀγαμεμνόνιον

κρᾶτʼ ἐνέγκοι

Ἑλένᾳ κακόγαμβρον ἐς χέρας γόον,

ὃς ἐπὶ πόλιν, ὃς ἐπὶ

γᾶν Τροΐαν χιλιόναυν

ἤλυθʼ ἔχων στρατείαν.

ἄναξ, τοιούτων δεσπόταισιν ἄγγελος

εἴην τὸ λοιπὸν οἷά σοι φέρω μαθεῖν.

ἦ πόλλʼ ἀγρώταις σκαιὰ πρόσκειται φρενί·

καὶ γὰρ σὺ ποίμνας δεσπόταις τευχεσφόροις

ἥκειν ἔοικας ἀγγελῶν ἵνʼ οὐ πρέπει.

οὐκ οἶσθα δῶμα τοὐμὸν ἢ θρόνους πατρός,

οἷ χρῆν γεγωνεῖν σʼ εὐτυχοῦντα ποίμνια;

σκαιοὶ βοτῆρές ἐσμεν· οὐκ ἄλλως λέγω.

ἀλλʼ οὐδὲν ἧσσον σοι φέρω κεδνοὺς λόγους.

παῦσαι λέγων μοι τὰς προσαυλείους τύχας·

μάχας πρὸ χειρῶν καὶ δόρη βαστάζομεν.

τοιαῦτα κἀγὼ σημανῶν ἐλήλυθα·

ἀνὴρ γὰρ ἀλκῆς μυρίας στρατηλατῶν

στείχει φίλος σοὶ σύμμαχός τε τῇδε γῇ.

ποίας πατρῴας γῆς ἐρημώσας πέδον;

Θρῄκης· πατρὸς δὲ Στρυμόνος κικλήσκεται.

Ῥῆσον τιθέντʼ ἔλεξας ἐν Τροίᾳ πόδα;

ἔγνως· λόγου δὲ δὶς τόσου μʼ ἐκούφισας.

καὶ πῶς πρὸς Ἴδης ὀργάδας πορεύεται,

πλαγχθεὶς πλατείας πεδιάδος θʼ ἁμαξιτοῦ;

οὐκ οἶδʼ ἀκριβῶς· εἰκάσαι γε μὴν πάρα.

νυκτὸς γὰρ οὔτι φαῦλον ἐμβαλεῖν στρατόν,

κλύοντα πλήρη πεδία πολεμίας χερός.

φόβον δʼ ἀγρώσταις, οἳ κατʼ Ἰδαῖον λέπας

οἰκοῦμεν αὐτόρριζον ἑστίαν χθονός,

παρέσχε δρυμὸν νυκτὸς ἔνθηρον μολών.

πολλῇ γὰρ ἠχῇ Θρῄκιος ῥέων στρατὸς

ἔστειχε· θάμβει δʼ ἐκπλαγέντες ἵεμεν

ποίμνας πρὸς ἄκρας, μή τις Ἀργείων μόλῃ

λεηλατήσων καὶ σὰ πορθήσων σταθμά,

πρὶν δὴ διʼ ὤτων γῆρυν οὐχ Ἑλληνικὴν

ἐδεξάμεσθα καὶ μετέστημεν φόβου.

στείχων δʼ ἄνακτος προυξερευνητὰς ὁδοῦ

ἀνιστόρησα Θρῃκίοις προσφθέγμασι,

Τίς ὁ στρατηγὸς καὶ τίνος κεκλημένος

στείχει πρὸς ἄστυ Πριαμίδαισι σύμμαχος;

καὶ πάντʼ ἀκούσας ὧν ἐφιέμην μαθεῖν,

ἔστην· ὁρῶ δὲ Ῥῆσον ὥστε δαίμονα

ἑστῶτʼ ἐν ἵπποις Θρῃκίοις τʼ ὀχήμασι.

χρυσῆ δὲ πλάστιγξ αὐχένα ζυγηφόρον

πώλων ἔκλῃε χιόνος ἐξαυγεστέρων.

πέλτη δʼ ἐπʼ ὤμων χρυσοκολλήτοις τύποις

ἔλαμπε· Γοργὼν δʼ ὡς ἐπʼ αἰγίδος θεᾶς

χαλκῆ μετώποις ἱππικοῖσι πρόσδετος

πολλοῖσι σὺν κώδωσιν ἐκτύπει φόβον.

στρατοῦ δὲ πλῆθος οὐδʼ ἂν ἐν ψήφου λόγῳ

θέσθαι δυναίμην, ὡς ἄπλατον ἦν ἰδεῖν,

πολλοὶ μὲν ἱππῆς, πολλὰ πελταστῶν τέλη,

πολλοὶ δʼ ἀτράκτων τοξόται, πολὺς δʼ ὄχλος

γυμνὴς ὁμαρτῇ, Θρῃκίαν ἔχων στολήν.

τοιόσδε Τροίᾳ σύμμαχος πάρεστʼ ἀνήρ,

ὃν οὔτε φεύγων οὔθʼ ὑποσταθεὶς δορὶ

ὁ Πηλέως παῖς ἐκφυγεῖν δυνήσεται.

ὅταν πολίταις εὐσταθῶσι δαίμονες,

ἕρπει κατάντης ξυμφορὰ πρὸς τἀγαθά.

πολλούς, ἐπειδὴ τοὐμὸν εὐτυχεῖ δόρυ

καὶ Ζεὺς πρὸς ἡμῶν ἐστιν, εὑρήσω φίλους.

ἀλλʼ οὐδὲν αὐτῶν δεόμεθʼ, οἵτινες πάλαι

μὴ ξυμπονοῦσιν, ἡνίκʼ ἐξώστης Ἄρης

ἔθραυε λαίφη τῆσδε γῆς μέγας πνέων.

Ῥῆσος δʼ ἔδειξεν οἷος ἦν Τροίᾳ φίλος·

ἥκει γὰρ ἐς δαῖτʼ, οὐ παρὼν κυνηγέταις

αἱροῦσι λείαν οὐδὲ συγκαμὼν δορί.

ὀρθῶς ἀτίζεις κἀπίμομφος εἶ φίλοις·

δέχου δὲ τοὺς θέλοντας ὠφελεῖν πόλιν.

ἀρκοῦμεν οἱ σῴζοντες Ἴλιον πάλαι.

πέποιθας ἤδη πολεμίους ᾑρηκέναι;

πέποιθα· δείξει τοὐπιὸν σέλας θεοῦ.

ὅρα τὸ μέλλον· πόλλʼ ἀναστρέφει θεός.

μισῶ φίλοισιν ὕστερον βοηδρομεῖν.

ὃ δʼ οὖν, ἐπείπερ ἦλθε, σύμμαχος μὲν οὔ,

ξένος δὲ πρὸς τράπεζαν ἡκέτω ξένων·

χάρις γὰρ αὐτῷ Πριαμιδῶν διώλετο.

ἄναξ, ἀπωθεῖν συμμάχους ἐπίφθονον.

φόβος γένοιτʼ ἂν πολεμίοις ὀφθεὶς μόνον.

σύ τʼ εὖ παραινεῖς καὶ σὺ καιρίως σκοπεῖς.

ὁ χρυσοτευχὴς δʼ οὕνεκʼ ἀγγέλου λόγων

Ῥῆσος παρέστω τῇδε σύμμαχος χθονί.

Ἀδράστεια μὲν ἁ Διὸς

παῖς εἴργοι στομάτων φθόνον·

φράσω γὰρ δὴ ὅσον μοι ψυχᾷ

προσφιλές ἐστιν εἰπεῖν.

ἥκεις, ὦ ποταμοῦ παῖ,

ἥκεις, ἐπλάθης Φιλίου πρὸς αὐλὰν

ἀσπαστός, ἐπεί σε χρόνῳ

Πιερὶς μάτηρ ὅ τε καλλιγέφυ-

ρος ποταμὸς πορεύει

Στρυμών, ὅς ποτε τᾶς μελῳ-

δοῦ Μούσας διʼ ἀκηράτων

δινηθεὶς ὑδροειδὴς κόλπων

σὰν ἐφύτευσεν ἥβαν.

σύ μοι Ζεὺς ὁ φαναῖος

ἥκεις διφρεύων βαλιαῖσι πώλοις.

νῦν, ὦ πατρὶς ὦ Φρυγία,

ξὺν θεῷ νῦν σοι τὸν ἐλευθέριον

Ζῆνα πάρεστιν εἰπεῖν.

ἆρά ποτʼ αὖθις ἁ παλαιὰ Τροΐα

τοὺς προπότας παναμερεύ-

σει θιάσους ἐρώτων

ψαλμοῖσι καὶ κυλίκων οἰνοπλανή-

τοις ὑποδεξίαις ἁμίλ-

λαις κατὰ πόντον Ἀτρειδᾶν

Σπάρταν οἰχομένων

Ἰλιάδος παρʼ ἀκτᾶς;

ὦ φίλος, εἴθε μοι

σᾷ χερὶ καὶ σῷ δορὶ πρά-

ξας τάδʼ ἐς οἶκον ἔλθοις.

ἐλθέ, φάνηθι, τὰν ζάχρυσον προβαλοῦ

Πηλεΐδα κατʼ ὄμμα πέλ-

ταν δοχμίαν πεδαίρων

σχιστὰν παρʼ ἄντυγα, πώλους ἐρεθί-

ζων δίβολόν τʼ ἄκοντα πάλ-

λων. σὲ γὰρ οὔτις ὑποστὰς

Ἀργείας ποτʼ ἐν Ἥ-

ρας δαπέδοις χορεύσει·

ἀλλά νιν ἅδε γᾶ

καπφθίμενον Θρῃκὶ μόρῳ

φίλτατον ἄχθος οἴσει.

— ἰὼ ἰώ, μέγας ὦ βασιλεῦ.

καλόν, ὦ Θρῄκη,

σκύμνον ἔθρεψας πολίαρχον ἰδεῖν.

ἴδε χρυσόδετον σώματος ἀλκήν,

κλύε καὶ κόμπους κωδωνοκρότους

παρὰ πορπάκων κελαδοῦντας.

θεός, ὦ Τροία, θεός, αὐτὸς Ἄρης

ὁ Στρυμόνιος πῶλος ἀοιδοῦ

Μούσης ἥκων καταπνεῖ σε.

χαῖρʼ, ἐσθλὸς ἐσθλοῦ παῖς, τύραννε τῆσδε γῆς,

Ἕκτορ· παλαιᾷ σʼ ἡμέρᾳ προσεννέπω.

χαίρω δέ σʼ εὐτυχοῦντα καὶ προσήμενον

πύργοισιν ἐχθρῶν· συγκατασκάψων δʼ ἐγὼ

τείχη πάρειμι καὶ νεῶν πρήσων σκάφη.

παῖ τῆς μελῳδοῦ μητέρος Μουσῶν μιᾶς

Θρῃκός τε ποταμοῦ Στρυμόνος, φιλῶ λέγειν

τἀληθὲς αἰεὶ κοὐ διπλοῦς πέφυκʼ ἀνήρ.

πάλαι πάλαι χρῆν τῇδε συγκάμνειν χθονὶ

ἐλθόντα, καὶ μὴ τοὐπί σʼ Ἀργείων ὕπο

Τροίαν ἐᾶσαι πολεμίῳ πεσεῖν δορί.

οὐ γάρ τι λέξεις ὡς ἄκλητος ὢν φίλοις

οὐκ ἦλθες οὐδʼ ἤμυνας οὐδʼ ἐπεστράφης.

τίς γάρ σε κῆρυξ ἢ γερουσία Φρυγῶν

ἐλθοῦσʼ ἀμύνειν οὐκ ἐπέσκηψεν πόλει;

ποῖον δὲ δώρων κόσμον οὐκ ἐπέμψαμεν;

σὺ δʼ ἐγγενὴς ὢν βάρβαρός τε βαρβάρους

Ἕλλησιν ἡμᾶς προύπιες τὸ σὸν μέρος.

καίτοι σε μικρᾶς ἐκ τυραννίδος μέγαν

Θρῃκῶν ἄνακτα τῇδʼ ἔθηκʼ ἐγὼ χερί,

ὅτʼ ἀμφὶ Πάγγαιόν τε Παιόνων τε γῆν

Θρῃκῶν ἀρίστοις ἐμπεσὼν κατὰ στόμα

ἔρρηξα πέλτην, σοὶ δὲ δουλώσας λεὼν

παρέσχον· ὧν σὺ λακτίσας πολλὴν χάριν,

φίλων νοσούντων ὕστερος βοηδρομεῖς.

οἱ δʼ οὐδὲν ἡμῖν ἐν γένει πεφυκότες,

πάλαι παρόντες, οἳ μὲν ἐν χωστοῖς τάφοις

κεῖνται πεσόντες, πίστις οὐ σμικρὰ πόλει,

οἳ δʼ ἔν θʼ ὅπλοισι καὶ παρʼ ἱππείοις ὄχοις

ψυχρὰν ἄησιν δίψιόν τε πῦρ θεοῦ

μένουσι καρτεροῦντες, οὐκ ἐν δεμνίοις

πυκνὴν ἄμυστιν ὡς σὺ δεξιούμενοι.

ταῦθʼ, ὡς ἂν εἰδῇς Ἕκτορʼ ὄντʼ ἐλεύθερον,

καὶ μέμφομαί σοι καὶ λέγω κατʼ ὄμμα σόν.

τοιοῦτός εἰμι καὐτός, εὐθεῖαν λόγων

τέμνων κέλευθον, κοὐ διπλοῦς πέφυκʼ ἀνήρ.

ἐγὼ δὲ μεῖζον ἢ σὺ τῆσδʼ ἀπὼν χθονὸς

λύπῃ πρὸς ἧπαρ δυσφορῶν ἐτειρόμην·

ἀλλʼ ἀγχιτέρμων γαῖά μοι, Σκύθης λεώς,

μέλλοντι νόστον τὸν πρὸς Ἴλιον περᾶν

ξυνῆψε πόλεμον· Εὐξένου δʼ ἀφικόμην

πόντου πρὸς ἀκτάς, Θρῇκα πορθμεύσων στρατόν.

ἔνθʼ αἱματηρὸς πέλανος ἐς γαῖαν Σκύθης

ἠντλεῖτο λόγχῃ Θρῄξ τε συμμιγὴς φόνος.

τοιάδε τοί μʼ ἀπεῖργε συμφορὰ πέδον

Τροίας ἱκέσθαι σύμμαχόν τέ σοι μολεῖν.

ἐπεὶ δʼ ἔπερσα, τῶνδʼ ὁμηρεύσας τέκνα

τάξας τʼ ἔτειον δασμὸν ἐς δόμους φέρειν,

ἥκω περάσας ναυσὶ πόντιον στόμα,

τὰ δʼ ἄλλα πεζὸς γῆς περῶν ὁρίσματα —

οὐχ ὡς σὺ κομπεῖς τὰς ἐμὰς ἀμύστιδας,

οὐδʼ ἐν ζαχρύσοις δώμασιν κοιμώμενος,

ἀλλʼ οἷα πόντον Θρῄκιον φυσήματα

κρυσταλλόπηκτα Παιόνας τʼ ἐπεζάρει,

ξὺν τοῖσδʼ ἄυπνος οἶδα τλὰς πορπάμασιν.

ἀλλʼ ὕστερος μὲν ἦλθον, ἐν καιρῷ δʼ ὅμως·

σὺ μὲν γὰρ ἤδη δέκατον αἰχμάζεις ἔτος

κοὐδὲν περαίνεις, ἡμέραν δʼ ἐξ ἡμέρας

πίπτεις κυβεύων τὸν πρὸς Ἀργείους Ἄρη·

ἐμοὶ δὲ φῶς ἓν ἡλίου καταρκέσει

πέρσαντι πύργους ναυστάθμοις ἐπεσπεσεῖν

κτεῖναί τʼ Ἀχαιούς· θατέρᾳ δʼ ἀπʼ Ἰλίου

πρὸς οἶκον εἶμι, συντεμὼν τοὺς σοὺς πόνους,

ὑμῶν δὲ μή τις ἀσπίδʼ ἄρηται χερί·

ἐγὼ γὰρ ἕξω τοὺς μέγʼ αὐχοῦντας δορὶ

πέρσας Ἀχαιούς, καίπερ ὕστερος μολών.

ἰὼ ἰώ.

φίλα θροεῖς, φίλος Διόθεν εἶ· μόνον

φθόνον ἄμαχον ὕπατος

Ζεὺς θέλοι ἀμφὶ σοῖς λόγοισιν εἴργειν.

τὸ δὲ νάιον Ἀργόθεν δόρυ

οὔτε πρίν τινʼ οὔτε νῦν

ἀνδρῶν ἐπόρευσε σέθεν κρείσσω. πῶς μοι

Ἀχιλεὺς τὸ σὸν ἔγχος ἂν δύναιτο,

πῶς δʼ Αἴας ὑπομεῖναι;

εἰ γὰρ ἐγὼ τόδʼ ἦμαρ εἰσίδοιμʼ, ἄναξ,

ὅτῳ πολυφόνου

χειρὸς † ἀποινάσαιο † λόγχᾳ.

τοιαῦτα μέν σοι τῆς μακρᾶς ἀπουσίας

πρᾶξαι παρέξω — σὺν δʼ Ἀδραστείᾳ λέγω —

ἐπειδἂν ἐχθρῶν τήνδʼ ἐλευθέραν πόλιν

θῶμεν θεοῖσί τʼ ἀκροθίνιʼ ἐξέλῃς,

ξὺν σοὶ στρατεύειν γῆν ἐπʼ Ἀργείων θέλω

καὶ πᾶσαν ἐλθὼν Ἑλλάδʼ ἐκπέρσαι δορί,

ὡς ἂν μάθωσιν ἐν μέρει πάσχειν κακῶς.

εἰ τοῦ παρόντος τοῦδʼ ἀπαλλαχθεὶς κακοῦ

πόλιν νεμοίμην ὡς τὸ πρίν ποτʼ ἀσφαλῆ,

ἦ κάρτα πολλὴν θεοῖς ἂν εἰδείην χάριν.

τὰ δʼ ἀμφί τʼ Ἄργος καὶ νομὸν τὸν Ἑλλάδος

οὐχ ὧδε πορθεῖν ῥᾴδιʼ, ὡς λέγεις, δορί.

οὐ τούσδʼ ἀριστέας φασὶν Ἑλλήνων μολεῖν;

κοὐ μεμφόμεσθά γʼ, ἀλλʼ ἄδην ἐλαύνομεν.

οὐκ οὖν κτανόντες τούσδε πᾶν εἰργάσμεθα;

μή νυν τὰ πόρρω τἀγγύθεν μεθεὶς σκόπει.

ἀρκεῖν ἔοικέ σοι παθεῖν, δρᾶσαι δὲ μή.

πολλῆς γὰρ ἄρχω κἀνθάδʼ ὢν τυραννίδος.

ἀλλʼ εἴτε λαιὸν εἴτε δεξιὸν κέρας

εἴτʼ ἐν μέσοισι συμμάχοις πάρεστί σοι

πέλτην ἐρεῖσαι καὶ καταστῆσαι στρατόν.

μόνος μάχεσθαι πολεμίοις, Ἕκτορ, θέλω.

εἰ δʼ αἰσχρὸν ἡγῇ μὴ συνεμπρῆσαι νεῶν

πρύμνας, πονήσας τὸν πάρος πολὺν χρόνον,

τάξον μʼ Ἀχιλλέως καὶ στρατοῦ κατὰ στόμα.

οὐκ ἔστʼ ἐκείνῳ θοῦρον ἐντάξαι δόρυ.

καὶ μὴν λόγος γʼ ἦν ὡς ἔπλευσʼ ἐπʼ Ἴλιον.

ἔπλευσε καὶ πάρεστιν· ἀλλὰ μηνίων

στρατηλάταισιν οὐ συναίρεται δόρυ.

τίς δὴ μετʼ αὐτὸν ἄλλος εὐδοξεῖ στρατοῦ;

Αἴας ἐμοὶ μὲν οὐδὲν ἡσσᾶσθαι δοκεῖ

χὡ Τυδέως παῖς· ἔστι δʼ αἱμυλώτατον

κρότημʼ Ὀδυσσεύς, λῆμά τʼ ἀρκούντως θρασὺς

καὶ πλεῖστα χώραν τήνδʼ ἀνὴρ καθυβρίσας·

ὃς εἰς Ἀθάνας σηκὸν ἔννυχος μολὼν

κλέψας ἄγαλμα ναῦς ἐπʼ Ἀργείων φέρει.

ἤδη δʼ ἀγύρτης πτωχικὴν ἔχων στολὴν

ἐσῆλθε πύργους, πολλὰ δʼ Ἀργείοις κακὰ

ἠρᾶτο, πεμφθεὶς Ἰλίου κατάσκοπος·

κτανὼν δὲ φρουροὺς καὶ παραστάτας πυλῶν

ἐξῆλθεν· αἰεὶ δʼ ἐν λόχοις εὑρίσκεται

Θυμβραῖον ἀμφὶ βωμὸν ἄστεως πέλας

θάσσων· κακῷ δὲ μερμέρῳ παλαίομεν.

οὐδεὶς ἀνὴρ εὔψυχος ἀξιοῖ λάθρᾳ

κτεῖναι τὸν ἐχθρόν, ἀλλʼ ἰὼν κατὰ στόμα.

τοῦτον δʼ ὃν ἵζειν φὴς σὺ κλωπικὰς ἕδρας

καὶ μηχανᾶσθαι, ζῶντα συλλαβὼν ἐγὼ

πυλῶν ἐπʼ ἐξόδοισιν ἀμπείρας ῥάχιν

στήσω πετεινοῖς γυψὶ θοινατήριον.

λῃστὴν γὰρ ὄντα καὶ θεῶν ἀνάκτορα

συλῶντα δεῖ νιν τῷδε κατθανεῖν μόρῳ.

νῦν μὲν καταυλίσθητε· καὶ γὰρ εὐφρόνη.

δείξω δʼ ἐγώ σοι χῶρον, ἔνθα χρὴ στρατὸν

τὸν σὸν νυχεῦσαι τοῦ τεταγμένου δίχα.

ξύνθημα δʼ ἡμῖν Φοῖβος, ἤν τι καὶ δέῃ·

μέμνησʼ ἀκούσας, Θρῃκί τʼ ἄγγειλον στρατῷ.

ὑμᾶς δὲ βάντας χρὴ προταινὶ τάξεων

φρουρεῖν ἐγερτὶ καὶ νεῶν κατάσκοπον

δέχθαι Δόλωνα· καὶ γάρ, εἴπερ ἐστὶ σῶς,

ἤδη πελάζει στρατοπέδοισι Τρωικοῖς.

— τίνος ἁ φυλακά; τίς ἀμείβει

τὰν ἐμάν; πρῶτα

δύεται σημεῖα καὶ ἑπτάποροι

Πλειάδες αἰθέριαι· μέσα δʼ αἰετὸς οὐρανοῦ ποτᾶται.

— ἔγρεσθε, τί μέλλετε; κοιτᾶν

ἔγρεσθε πρὸς φυλακάν.

οὐ λεύσσετε μηνάδος αἴγλαν;

— ἀὼς δὴ πέλας, ἀὼς

γίγνεται, καί τις προδρόμων

ὅδε γʼ ἐστὶν ἀστήρ.

— τίς ἐκηρύχθη πρώτην φυλακήν;

— Μυγδόνος υἱόν φασι Κόροιβον.

— τίς γὰρ ἐπʼ αὐτῷ; — Κίλικας Παίων

στρατὸς ἤγειρεν, Μυσοὶ δʼ ἡμᾶς.

— οὐκ οὖν Λυκίους πέμπτην φυλακὴν

βάντας ἐγείρειν

καιρὸς κλήρου κατὰ μοῖραν;

— καὶ μὴν ἀΐω· Σιμόεντος

ἡμένα κοίτας

φοινίας ὑμνεῖ πολυχορδοτάτᾳ

γήρυϊ παιδολέτωρ μελοποιὸν ἀηδονὶς μέριμναν.

— ἤδη δὲ νέμουσι κατʼ Ἴδαν

ποίμνια· νυκτιβρόμου

σύριγγος ἰὰν κατακούω.

— θέλγει δʼ ὄμματος ἕδραν

ὕπνος· ἅδιστος γὰρ ἔβα

βλεφάροις πρὸς ἀοῦς.

— τί ποτʼ οὐ πλάθει σκοπός, ὃν ναῶν

Ἕκτωρ ὤτρυνε κατόπταν;

— ταρβῶ· χρόνιος γὰρ ἄπεστιν.

— ἀλλʼ ἦ κρυπτὸν λόχον ἐσπαίσας

διόλωλε; — τάχʼ ἄν. φοβερόν μοι.

— αὐδῶ Λυκίους πέμπτην φυλακὴν

βάντας ἐγείρειν

ἡμᾶς κλήρου κατὰ μοῖραν.

Διόμηδες, οὐκ ἤκουσας — ἢ κενὸς ψόφος

στάζει διʼ ὤτων; — τευχέων τινὰ κτύπον;

οὔκ, ἀλλὰ δεσμὰ πωλικῶν ἐξ ἀντύγων

κλάζει σιδήρου· κἀμέ τοι, πρὶν ᾐσθόμην

δεσμῶν ἀραγμὸν ἱππικῶν, ἔδυ φόβος.

ὅρα κατʼ ὄρφνην μὴ φύλαξιν ἐντύχῃς.

φυλάξομαί τοι κἀν σκότῳ τιθεὶς πόδα.

ἢν δʼ οὖν ἐγείρῃς, οἶσθα σύνθημα στρατοῦ;

Φοῖβον Δόλωνος οἶδα σύμβολον κλύων.

ἔα·

εὐνὰς ἐρήμους τάσδε πολεμίων ὁρῶ.

καὶ μὴν Δόλων γε τάσδʼ ἔφραζεν Ἕκτορος

κοίτας, ἐφʼ ᾧπερ ἔγχος εἵλκυσται τόδε.

τί δῆτʼ ἂν εἴη; μῶν λόχος βέβηκέ ποι;

ἴσως ἐφʼ ἡμῖν μηχανὴν στήσων τινά.

θρασὺς γὰρ Ἕκτωρ νῦν, ἐπεὶ κρατεῖ, θρασύς.

τί δῆτʼ, Ὀδυσσεῦ, δρῶμεν; οὐ γὰρ ηὕρομεν

τὸν ἄνδρʼ ἐν εὐναῖς, ἐλπίδων δʼ ἡμάρτομεν.

στείχωμεν ὡς τάχιστα ναυστάθμων πέλας.

σῴζει γὰρ αὐτὸν ὅστις εὐτυχῆ θεῶν

τίθησιν· ἡμῖν δʼ οὐ βιαστέον τύχην.

οὐκ οὖν ἐπʼ Αἰνέαν ἢ τὸν ἔχθιστον Φρυγῶν

Πάριν μολόντε χρὴ καρατομεῖν ξίφει;

πῶς οὖν ἐν ὄρφνῃ πολεμίων ἀνὰ στρατὸν

ζητῶν δυνήσῃ τούσδʼ ἀκινδύνως κτανεῖν;

αἰσχρόν γε μέντοι ναῦς ἐπʼ Ἀργείων μολεῖν

δράσαντε μηδὲν πολεμίους νεώτερον.

πῶς δʼ οὐ δέδρακας; οὐ κτανόντε ναυστάθμων

κατάσκοπον Δόλωνα σῴζομεν τάδε

σκυλεύματʼ; ἢ πᾶν στρατόπεδον πέρσειν δοκεῖς;

πείθεις, πάλιν στείχωμεν· εὖ δʼ εἴη τυχεῖν.

ποῖ δὴ λιπόντες Τρωικῶν ἐκ τάξεων

χωρεῖτε, λύπῃ καρδίαν δεδηγμένοι,

εἰ μὴ κτανεῖν σφῷν Ἕκτορʼ ἢ Πάριν θεὸς

δίδωσιν; ἄνδρα δʼ οὐ πέπυσθε σύμμαχον

Τροίᾳ μολόντα Ῥῆσον οὐ φαύλῳ τρόπῳ.

ὃς εἰ διοίσει νύκτα τήνδʼ ἐς αὔριον,

οὔτε σφʼ Ἀχιλλεὺς οὔτʼ ἂν Αἴαντος δόρυ

μὴ πάντα πέρσαι ναύσταθμʼ Ἀργείων σχέθοι,

τείχη κατασκάψαντα καὶ πυλῶν ἔσω

λόγχῃ πλατεῖαν ἐσδρομὴν ποιούμενον.

τοῦτον κατακτὰς πάντʼ ἔχεις. τὰς δʼ Ἕκτορος

εὐνὰς ἔασον καὶ καρατόμους σφαγάς·

ἔσται γὰρ αὐτῷ θάνατος ἐξ ἄλλης χερός.

δέσποινʼ Ἀθάνα, φθέγματος γὰρ ᾐσθόμην

τοῦ σοῦ συνήθη γῆρυν· ἐν πόνοισι γὰρ

παροῦσʼ ἀμύνεις τοῖς ἐμοῖς ἀεί ποτε·

τὸν ἄνδρα δʼ ἡμῖν, ποῦ κατηύνασται, φράσον·

πόθεν τέτακται βαρβάρου στρατεύματος;

ὅδʼ ἐγγὺς ἧσται κοὐ συνήθροισται στρατῷ,

ἀλλʼ ἐκτὸς αὐτὸν τάξεων κατηύνασεν

Ἕκτωρ, ἕως ἂν νὺξ ἀμείψηται φάος.

πέλας δὲ πῶλοι Θρῃκίων ἐξ ἁρμάτων

λευκαὶ δέδενται, διαπρεπεῖς ἐν εὐφρόνῃ·

στίλβουσι δʼ ὥστε ποταμίου κύκνου πτερόν.

ταύτας, κτανόντες δεσπότην, κομίζετε,

κάλλιστον οἴκοις σκῦλον· οὐ γὰρ ἔσθʼ ὅπου

τοιόνδʼ ὄχημα χθὼν κέκευθε πωλικόν.

Διόμηδες, ἢ σὺ κτεῖνε Θρῄκιον λεών,

ἢ ʼμοὶ πάρες γε, σοὶ δὲ χρὴ πώλους μέλειν.

ἐγὼ φονεύσω, πωλοδαμνήσεις δὲ σύ·

τρίβων γὰρ εἶ τὰ κομψὰ καὶ νοεῖν σοφός.

χρὴ δʼ ἄνδρα τάσσειν οὗ μάλιστʼ ἂν ὠφελοῖ.

καὶ μὴν καθʼ ἡμᾶς τόνδʼ Ἀλέξανδρον βλέπω

στείχοντα, φυλάκων ἔκ τινος πεπυσμένον

δόξας ἀσήμους πολεμίων μεμβλωκότων.

πότερα σὺν ἄλλοις ἢ μόνος πορεύεται;

μόνος· πρὸς εὐνὰς δʼ, ὡς ἔοικεν, Ἕκτορος

χωρεῖ, κατόπτας σημανῶν ἥκειν στρατοῦ.

οὐκ οὖν ὑπάρχειν τόνδε κατθανόντα χρή;

οὐκ ἂν δύναιο τοῦ πεπρωμένου πλέον.

τοῦτον δὲ πρὸς σῆς χειρὸς οὐ θέμις θανεῖν.

ἀλλʼ ᾧπερ ἥκεις μορσίμους φέρων σφαγάς,

τάχυνʼ· ἐγὼ δέ, τῷδε σύμμαχος Κύπρις

δοκοῦσʼ ἀρωγὸς ἐν πόνοις παραστατεῖν,

σαθροῖς λόγοισιν ἐχθρὸν ἄνδρʼ ἀμείψομαι.

καὶ ταῦτʼ ἐγὼ μὲν εἶπον· ὃν δὲ χρὴ παθεῖν,

οὐκ οἶδεν οὐδʼ ἤκουσεν ἐγγὺς ὢν λόγου.

σὲ τὸν στρατηγὸν καὶ κασίγνητον λέγω,

Ἕκτορ, καθεύδεις; οὐκ ἐγείρεσθαί σε χρῆν;

ἐχθρῶν τις ἡμῖν χρίμπτεται στρατεύματι,

ἢ κλῶπες ἄνδρες ἢ κατάσκοποί τινες.

θάρσει· φυλάσσει σʼ ἥδε πρευμενὴς Κύπρις.

μέλει δʼ ὁ σός μοι πόλεμος, οὐδʼ ἀμνημονῶ

τιμῆς, ἐπαινῶ δʼ εὖ παθοῦσα πρὸς σέθεν.

καὶ νῦν ἐπʼ εὐτυχοῦντι Τρωικῷ στρατῷ

ἥκω πορεύουσʼ ἄνδρα σοι μέγαν φίλον,

τῆς ὑμνοποιοῦ παῖδα Θρῄκιον θεᾶς

Μούσης· πατρὸς δὲ Στρυμόνος κικλήσκεται.

αἰεί ποτʼ εὖ φρονοῦσα τυγχάνεις πόλει

κἀμοί, μέγιστον δʼ ἐν βίῳ κειμήλιον

κρίνας σέ φημι τῇδε προσθέσθαι πόλει.

ἥκω δʼ ἀκούσας οὐ τορῶς — φήμη δέ τις

φύλαξιν ἐμπέπτωκεν — ὡς κατάσκοποι

ἥκουσʼ Ἀχαιῶν. χὣ μὲν οὐκ ἰδὼν λέγει,

ὃ δʼ εἰσιδὼν μολόντας οὐκ ἔχει φράσαι·

ὧν οὕνεκʼ εὐνὰς ἤλυθον πρὸς Ἕκτορος.

μηδὲν φοβηθῇς· οὐδὲν ἐν στρατῷ νέον·

Ἕκτωρ δὲ φροῦδος Θρῇκα κοιμήσων στρατόν.

σύ τοί με πείθεις, σοῖς δὲ πιστεύων λόγοις

τάξιν φυλάξων εἶμʼ ἐλεύθερος φόβου.

χώρει· μέλειν γὰρ πάντʼ ἐμοὶ δόκει τὰ σά,

ὥστʼ εὐτυχοῦντας συμμάχους ἐμοὺς ὁρᾶν.

γνώσῃ δὲ καὶ σὺ τὴν ἐμὴν προθυμίαν.

ὑμᾶς δʼ ἀυτῶ τοὺς ἄγαν ἐρρωμένους,

Λαερτίου παῖ, θηκτὰ κοιμίσαι ξίφη.

κεῖται γὰρ ἡμῖν Θρῄκιος στρατηλάτης,

ἵπποι τʼ ἔχονται, πολέμιοι δʼ ᾐσθημένοι

χωροῦσʼ ἐφʼ ὑμᾶς· ἀλλʼ ὅσον τάχιστα χρὴ

φεύγειν πρὸς ὁλκοὺς ναυστάθμων. τί μέλλετε

σκηπτοῦ ʼπιόντος πολεμίων σῷσαι βίον;

— ἔα ἔα·

βάλε βάλε βάλε βάλε.

θένε θένε.

— τίς ἁνήρ; λεύσσετε· τοῦτον αὐδῶ.

— κλῶπες οἵτινες κατʼ ὄρφνην τόνδε κινοῦσι στρατόν.

— δεῦρο δεῦρο πᾶς.

— τούσδʼ ἔχω, τούσδʼ ἔμαρψα.

— τίς ὁ λόχος; πόθεν ἔβας; ποδαπὸς εἶ;

οὔ σε χρὴ εἰδέναι· θανῇ γὰρ σήμερον δράσας κακῶς.

οὐκ ἐρεῖς ξύνθημα, λόγχην πρὶν διὰ στέρνων μολεῖν;

ἵστω. θάρσει.

πέλας ἴθι. παῖε πᾶς.

ἦ σὺ δὴ Ῥῆσον κατέκτας;

ἀλλὰ τὸν κτενοῦντα σὲ

ἴσχε πᾶς τις.

οὐ μὲν οὖν.

ἆ· φίλιον ἄνδρα μὴ θένῃς.

καὶ τί δὴ τὸ σῆμα;

Φοῖβος.

ἔμαθον· ἴσχε πᾶς δόρυ.

οἶσθʼ ὅποι βεβᾶσιν ἅνδρες;

τῇδέ πῃ κατείδομεν.

ἕρπω πᾶς κατʼ ἴχνος αὐτῶν. ἢ βοὴν ἐγερτέον;

ἀλλὰ συμμάχους ταράσσειν δεινὸν ἐκ νυκτῶν φόβῳ.

—τίς ἀνδρῶν ὁ βάς;

τίς ὁ μέγα θρασὺς ἐπεύξεται

χέρα φυγὼν ἐμάν;

πόθεν νιν κυρήσω;

τίνι προσεικάσω,

ὅστις διʼ ὄρφνης ἦλθʼ ἀδειμάντῳ ποδὶ

διά τε τάξεων καὶ φυλάκων ἕδρας;

Θεσσαλὸς ἢ

παραλίαν Λοκρῶν νεμόμενος πόλιν;

ἢ νησιώτην σποράδα κέκτηται βίον;

τίς ἦν; πόθεν; ποίας πάτρας;

ποῖον δʼ εὔχεται τὸν ὕπατον θεῶν;

— ἆρʼ ἔστʼ Ὀδυσσέως τοὔργον ἢ τίνος τόδε;

εἰ τοῖς πάροιθε χρὴ τεκμαίρεσθαι· τί μήν;

— δοκεῖς γάρ; — τί μὴν οὔ;

— θρασὺς γοῦν ἐς ἡμᾶς.

— τίνʼ ἀλκήν; τίνʼ αἰνεῖς; — Ὀδυσσῆ.

— μὴ κλωπὸς αἴνει φωτὸς αἱμύλον δόρυ.

ἔβα καὶ πάρος

κατὰ πόλιν, ὕπαφρον ὄμμʼ ἔχων,

ῥακοδύτῳ στολᾷ

πυκασθείς, ξιφήρης

κρύφιος ἐν πέπλοις.

βίον δʼ ἐπαιτῶν εἷρπʼ ἀγύρτης τις λάτρις,

ψαφαρόχρουν κάρα πολυπινές τʼ ἔχων·

πολλὰ δὲ τὰν

βασιλίδʼ ἑστίαν Ἀτρειδᾶν κακῶς

ἔβαζε δῆθεν ἐχθρὸς ὢν στρατηλάταις.

ὄλοιτʼ ὄλοιτο πανδίκως,

πρὶν ἐπὶ γᾶν Φρυγῶν ποδὸς ἴχνος βαλεῖν.

— εἴτʼ οὖν Ὀδυσσέως εἴτε μή, φόβος μʼ ἔχει·

Ἕκτωρ γὰρ ἡμῖν τοῖς φύλαξι μέμψεται.

— τί λάσκων; — δυσοίζων.

— τί δρᾶσαι; τί ταρβεῖς;

— καθʼ ἡμᾶς περᾶσαι — τίνʼ ἀνδρῶν;

— οἳ τῆσδε νυκτὸς ἦλθον ἐς Φρυγῶν στρατόν.

ἰὼ, ἰώ, δαίμονος τύχα βαρεῖα. φεῦ φεῦ.

ἔα, ἔα·

σῖγα πᾶς ὕφιζʼ· ἴσως γὰρ ἐς βόλον τις ἔρχεται.

ἰὼ ἰώ,

συμφορὰ βαρεῖα Θρῃκῶν.

συμμάχων τις ὁ στένων.

ἰὼ ἰώ,

δύστηνος ἐγώ· σύ τʼ, ἄναξ Θρῃκῶν,

ὦ στυγνοτάτην Τροίαν ἐσιδών,

οἷόν σε βίου τέλος εἷλεν.

τίς εἶ ποτʼ ἀνδρῶν συμμάχων; κατʼ εὐφρόνην

ἀμβλῶπες αὐγαὶ κοὔ σε γιγνώσκω τορῶς.

ποῦ τινʼ ἀνάκτων Τρωικῶν εὕρω;

ποῦ δῆθʼ Ἕκτωρ

τὸν ὑπασπίδιον κοῖτον ἰαύει;

τίνι σημήνω διόπων στρατιᾶς

οἷα πεπόνθαμεν, οἷά τις ἡμᾶς

δράσας ἀφανῆ φροῦδος, φανερὸν

Θρῃξὶν πένθος τολυπεύσας;

κακὸν κυρεῖν τι Θρῃκίῳ στρατεύματι

ἔοικεν, οἷα τοῦδε γιγνώσκω κλύων.

ἔρρει στρατιά, πέπτωκεν ἄναξ

δολίῳ πληγῇ.

ἆ ἆ ἆ ἆ,

οἵα μʼ ὀδύνη τείρει φονίου

τραύματος εἴσω. πῶς ἂν ὀλοίμην;

χρῆν γάρ μʼ ἀκλεῶς Ῥῆσόν τε θανεῖν,

Τροίᾳ κέλσαντʼ ἐπίκουρον;

τάδʼ οὐκ ἐν αἰνιγμοῖσι σημαίνει κακά·

σαφῶς γὰρ αὐδᾷ συμμάχους ὀλωλότας.

κακῶς πέπρακται κἀπὶ τοῖς κακοῖσι πρὸς

αἴσχιστα· καίτοι δὶς τόσον κακὸν τόδε·

θανεῖν γὰρ εὐκλεῶς μέν, εἰ θανεῖν χρεών,

λυπρὸν μὲν οἶμαι τῷ θανόντι — πῶς γὰρ οὔ; —

τοῖς ζῶσι δʼ ὄγκος καὶ δόμων εὐδοξία.

ἡμεῖς δʼ ἀβούλως κἀκλεῶς ὀλώλαμεν.

ἐπεὶ γὰρ ἡμᾶς ηὔνασʼ Ἑκτόρεια χείρ,

ξύνθημα λέξας, ηὕδομεν πεδοστιβεῖ

κόπῳ δαμέντες, οὐδʼ ἐφρουρεῖτο στρατὸς

φυλακαῖσι νυκτέροισιν, οὐδʼ ἐν τάξεσιν

ἔκειτο τεύχη, πλῆκτρά τʼ οὐκ ἐπὶ ζυγοῖς

ἵππων καθήρμοσθʼ, ὡς ἄναξ ἐπεύθετο

κρατοῦντας ὑμᾶς κἀφεδρεύοντας νεῶν

πρύμναισι· φαύλως δʼ ηὕδομεν πεπτωκότες.

κἀγὼ μελούσῃ καρδίᾳ λήξας ὕπνου

πώλοισι χόρτον, προσδοκῶν ἑωθινὴν

ζεύξειν ἐς ἀλκήν, ἀφθόνῳ μετρῶ χερί.

λεύσσω δὲ φῶτε περιπολοῦνθʼ ἡμῶν στρατὸν

πυκνῆς διʼ ὄρφνης· ὡς δʼ ἐκινήθην ἐγώ,

ἐπτηξάτην τε κἀνεχωρείτην πάλιν·

ἤπυσα δʼ αὐτοῖς μὴ πελάζεσθαι στρατῷ,

κλῶπας δοκήσας συμμάχων πλάθειν τινάς.

οἳ δʼ οὐδέν· οὐ μὴν οὐδʼ ἐγὼ τὰ πλείονα.

ηὗδον δʼ ἀπελθὼν αὖθις ἐς κοίτην πάλιν.

καί μοι καθʼ ὕπνον δόξα τις παρίσταται·

ἵππους γὰρ ἃς ἔθρεψα κἀδιφρηλάτουν

Ῥήσῳ παρεστώς, εἶδον, ὡς ὄναρ δοκῶν,

λύκους ἐπεμβεβῶτας ἑδραίαν ῥάχιν·

θείνοντε δʼ οὐρᾷ πωλικῆς ῥινοῦ τρίχα

ἤλαυνον, αἳ δʼ ἔρρεγκον ἐξ ἀντηρίδων

θυμὸν πνέουσαι κἀνεχαίτιζον φόβῳ.

ἐγὼ δʼ ἀμύνων θῆρας ἐξεγείρομαι

πώλοισιν· ἔννυχος γὰρ ἐξώρμα φόβος.

κλύω δʼ ἐπάρας κρᾶτα μυχθισμὸν νεκρῶν.

θερμὸς δὲ κρουνὸς δεσπότου πάρα σφαγαῖς

βάλλει με δυσθνῄσκοντος αἵματος νέου.

ὀρθὸς δʼ ἀνᾴσσω χειρὶ σὺν κενῇ δορός.

καί μʼ ἔγχος αὐγάζοντα καὶ θηρώμενον

παίει παραστὰς νεῖραν ἐς πλευρὰν ξίφει

ἀνὴρ ἀκμάζων· φασγάνου γὰρ ᾐσθόμην

πληγῆς, βαθεῖαν ἄλοκα τραύματος λαβών.

πίπτω δὲ πρηνής· οἳ δʼ ὄχημα πωλικὸν

λαβόντες ἵππων ἵεσαν φυγῇ πόδα.

ἆ ἆ.

ὀδύνη με τείρει, κοὐκέτʼ ὀρθοῦμαι τάλας.

καὶ ξυμφορὰν μὲν οἶδʼ ὁρῶν, τρόπῳ δʼ ὅτῳ

τεθνᾶσιν οἱ θανόντες οὐκ ἔχω φράσαι,

οὐδʼ ἐξ ὁποίας χειρός. εἰκάσαι δέ μοι

πάρεστι λυπρὰ πρὸς φίλων πεπονθέναι.

ἡνίοχε Θρῃκὸς τοῦ κακῶς πεπραγότος,

μηδὲν δυσοίζου· πολέμιοι ῎ʼδρασαν τάδε.

Ἕκτωρ δὲ καὐτὸς συμφορᾶς πεπυσμένος

χωρεῖ· συναλγεῖ δʼ, ὡς ἔοικε, σοῖς κακοῖς.

πῶς, ὦ μέγιστα πήματʼ ἐξειργασμένοι,

μολόντες ὑμᾶς πολεμίων κατάσκοποι

λήθουσιν αἰσχρῶς, καὶ κατεσφάγη στρατός,

κοὔτʼ εἰσιόντας στρατόπεδʼ ἐξαπώσατε

οὔτʼ ἐξιόντας; τῶνδε τίς τείσει δίκην

πλὴν σοῦ; σὲ γὰρ δὴ φύλακά φημʼ εἶναι στρατοῦ.

φροῦδοι δʼ ἄπληκτοι, τῇ Φρυγῶν κακανδρίᾳ

πόλλʼ ἐγγελῶντες τῷ στρατηλάτῃ τʼ ἐμοί.

εὖ νυν τόδʼ ἴστε — Ζεὺς ὀμώμοται πατήρ —

ἤτοι μάραγνά γʼ ἢ καρανιστὴς μόρος

μένει σε δρῶντα τοιάδʼ, ἢ τὸν Ἕκτορα

τὸ μηδὲν εἶναι καὶ κακὸν νομίζετε.

ἰὼ ἰώ,

μετὰ σέ, ναί, μετὰ σέ, ὦ πολίοχον κράτος,

τότʼ ἄρʼ ἔμολον, ὅτε σοι

ἄγγελος ἦλθον ἀμφὶ ναῦς πύρʼ αἴθειν·

ἐπεὶ ἄγρυπνον ὄμμʼ ἐν εὐφρόνῃ

οὔτʼ ἐκοίμισʼ οὔτʼ ἔβριξʼ,

οὐ τὰς Σιμοεντιάδας πηγάς· μή μοι

κότον, ὦ ἄνα, θῇς· ἀναίτιος γὰρ

ἔγωγε πάντων.

εἰ δὲ χρόνῳ παράκαιρον ἔργον ἢ λόγον

πύθῃ, κατά με γᾶς

ζῶντα πόρευσον· οὐ παραιτοῦμαι.

τί τοῖσδʼ ἀπειλεῖς βάρβαρός τε βαρβάρου

γνώμην ὑφαιρῇ τὴν ἐμήν, πλέκων λόγους;

σὺ ταῦτʼ ἔδρασας· οὐδένʼ ἂν δεξαίμεθα

οὔθʼ οἱ θανόντες οὔτʼ ἂν οἱ τετρωμένοι

ἄλλον· μακροῦ γε δεῖ σε καὶ σοφοῦ λόγου,

ὅτῳ με πείσεις μὴ φίλους κατακτανεῖν,

ἵππων ἐρασθείς, ὧν ἕκατι συμμάχους

τοὺς σοὺς φονεύεις, πόλλʼ ἐπισκήπτων μολεῖν.

ἦλθον, τεθνᾶσιν· εὐπρεπέστερον Πάρις

ξενίαν κατῄσχυνʼ ἢ σὺ συμμάχους κτανών.

μὴ γάρ τι λέξῃς ὥς τις Ἀργείων μολὼν

διώλεσʼ ἡμᾶς· τίς δʼ ὑπερβαλὼν λόχους

Τρώων ἐφʼ ἡμᾶς ἦλθεν, ὥστε καὶ λαθεῖν;

σὺ πρόσθεν ἡμῶν ἧσο καὶ Φρυγῶν στρατός.

τίς οὖν τέτρωται, τίς τέθνηκε συμμάχων

τῶν σῶν, μολόντων ὧν σὺ πολεμίων λέγεις;

ἡμεῖς δʼ ἑκὰς τετρώμεθʼ, οἳ δὲ μειζόνως

παθόντες οὐχ ὁρῶσιν ἡλίου φάος.

ἁπλῶς δʼ Ἀχαιῶν οὐδένʼ αἰτιώμεθα.

τίς δʼ ἂν χαμεύνας πολεμίων κατʼ εὐφρόνην

Ῥήσου μολὼν ἐξηῦρεν, εἰ μή τις θεῶν

ἔφραζε τοῖς κτανοῦσιν; οὐδʼ ἀφιγμένον

τὸ πάμπαν ᾖσαν· ἀλλὰ μηχανᾷ τάδε.

χρόνον μὲν ἤδη συμμάχοισι χρώμεθα

ὅσονπερ ἐν γῇ τῇδʼ Ἀχαιικὸς λεώς,

κοὐδὲν πρὸς αὐτῶν οἶδα πλημμελὲς κλύων·

ἐν σοὶ δʼ ἂν ἀρχοίμεσθα. μή μʼ ἔρως ἕλοι

τοιοῦτος ἵππων ὥστʼ ἀποκτείνειν φίλους.

καὶ ταῦτʼ Ὀδυσσεύς· τίς γὰρ ἄλλος ἄν ποτε

ἔδρασεν ἢ ʼβούλευσεν Ἀργείων ἀνήρ;

δέδοικα δʼ αὐτὸν καί τί μου θράσσει φρένας,

μὴ καὶ Δόλωνα συντυχὼν κατακτάνῃ·

χρόνον γὰρ ἤδη φροῦδος ὢν οὐ φαίνεται.

οὐκ οἶδα τοὺς σοὺς οὓς λέγεις Ὀδυσσέας·

ἡμεῖς δʼ ὑπʼ ἐχθρῶν οὐδενὸς πεπλήγμεθα.

σὺ δʼ οὖν νόμιζε ταῦτʼ, ἐπείπερ σοι δοκεῖ.

ὦ γαῖα πατρίς, πῶς ἂν ἐνθάνοιμί σοι;

μὴ θνῇσχʼ· ἅλις γὰρ τῶν τεθνηκότων ὄχλος.

ποῖ δὴ τράπωμαι δεσποτῶν μονούμενος;

οἶκός σε κεύθων οὑμὸς ἐξιάσεται.

καὶ πῶς με κηδεύσουσιν αὐθεντῶν χέρες;

ὅδʼ αὖ τὸν αὐτὸν μῦθον οὐ λήξει λέγων.

ὄλοιθʼ ὁ δράσας. οὐ γὰρ ἐς σὲ τείνεται

γλῶσσʼ, ὡς σὺ κομπεῖς· ἡ Δίκη δʼ ἐπίσταται.

λάζυσθʼ· ἄγοντες δʼ αὐτὸν ἐς δόμους ἐμούς,

οὕτως ὅπως ἂν μὴ ʼγκαλῇ πορσύνετε·

ὑμᾶς δʼ ἰόντας τοῖσιν ἐν τείχει χρεὼν

Πριάμῳ τε καὶ γέρουσι σημῆναι νεκροὺς

θάπτειν κελεύθου λεωφόρου πρὸς ἐκτροπάς.

τί ποτʼ εὐτυχίας ἐκ τῆς μεγάλης

Τροίαν ἀνάγει πάλιν ἐς πένθη

δαίμων ἄλλος, τί φυτεύων;

ἔα ἔα. ὦ ὦ.

τίς ὑπὲρ κεφαλῆς θεός, ὦ βασιλεῦ,

τὸν νεόκμητον νεκρὸν ἐν χειροῖν

φοράδην πέμπει;

ταρβῶ, λεύσσων τόδε, πῆμα.

ὁρᾶν πάρεστι, Τρῶες· ἡ γὰρ ἐν σοφοῖς

τιμὰς ἔχουσα Μοῦσα συγγόνων μία

πάρειμι, παῖδα τόνδʼ ὁρῶσʼ οἰκτρῶς φίλον

θανόνθʼ ὑπʼ ἐχθρῶν· ὅν ποθʼ ὁ κτείνας χρόνῳ

δόλιος Ὀδυσσεὺς ἀξίαν τείσει δίκην.

ἰαλέμῳ αὐθιγενεῖ,

τέκνον, σʼ ὀλοφύρομαι, ὦ

ματρὸς ἄλγος, οἵαν

ἔκελσας ὁδὸν ποτὶ Τροίαν·

ἦ δυσδαίμονα καὶ μελέαν,

ἀπομεμφομένας ἐμοῦ πορευθείς,

ἀπὸ δʼ ἀντομένου πατρὸς βιαίως.

ὤμοι ἐγὼ σέθεν, ὦ φιλία

φιλία κεφαλά, τέκνον, ὤμοι.

ὅσον προσήκει μὴ γένους κοινωνίαν

ἔχοντι λύπῃ τὸν σὸν οἰκτίρω γόνον.

ὄλοιτο μὲν Οἰνεΐδας,

ὄλοιτο δὲ Λαρτιάδας,

ὅς μʼ ἄπαιδα γέννας

ἔθηκεν ἀριστοτόκοιο·

ἅ θʼ Ἕλλανα λιποῦσα δόμον

Φρυγίων λεχέων ἔπλευσε πλαθεῖσʼ

† ὑπʼ Ἰλίῳ † ὤλεσε μὲν σʼ ἕκατι Τροίας,

φίλτατε, μυριάδας τε πόλεις

ἀνδρῶν ἀγαθῶν ἐκένωσεν.

ἦ πολλὰ μὲν ζῶν, πολλὰ δʼ εἰς Ἅιδου μολών,

Φιλάμμονος παῖ, τῆς ἐμῆς ἥψω φρενός·

ὕβρις γάρ, ἥ σʼ ἔσφηλε, καὶ Μουσῶν ἔρις

τεκεῖν μʼ ἔθηκε τόνδε δύστηνον γόνον.

περῶσα γὰρ δὴ ποταμίους διὰ ῥοὰς

λέκτροις ἐπλάθην Στρυμόνος φυταλμίοις,

ὅτʼ ἤλθομεν γῆς χρυσόβωλον ἐς λέπας

Πάγγαιον ὀργάνοισιν ἐξησκημέναι

Μοῦσαι μεγίστην εἰς ἔριν μελῳδίας

κείνῳ σοφιστῇ Θρῃκί, κἀκτυφλώσαμεν

Θάμυριν, ὃς ἡμῶν πόλλʼ ἐδέννασεν τέχνην.

κἀπεὶ σὲ τίκτω, συγγόνους αἰδουμένη

καὶ παρθενείαν, ἧκʼ ἐς εὐύδρου πατρὸς

δίνας· τρέφειν δέ σʼ οὐ βρότειον ἐς χέρα

Στρυμὼν δίδωσιν, ἀλλὰ πηγαίαις κόραις.

ἔνθʼ ἐκτραφεὶς κάλλιστα Παρθένων ὕπο,

Θρῄκης ἀνάσσων πρῶτος ἦσθʼ ἀνδρῶν, τέκνον.

καί σʼ ἀμφὶ γῆν μὲν πατρίαν φιλαιμάτους

ἀλκὰς κορύσσοντʼ οὐκ ἐδείμαινον θανεῖν·

Τροίας δʼ ἀπηύδων ἄστυ μὴ κέλσαι ποτε,

εἰδυῖα τὸν σὸν πότμον· ἀλλά σʼ Ἕκτορος

πρεσβεύμαθʼ αἵ τε μυρίαι γερουσίαι

ἔπεισαν ἐλθεῖν κἀπικουρῆσαι φίλοις.

καὶ τοῦδʼ, Ἀθάνα, παντὸς αἰτία μόρου,

— οὐδὲν δʼ Ὀδυσσεὺς οὐδʼ ὁ Τυδέως τόκος

ἔδρασε δράσας — μὴ δόκει λεληθέναι.

καίτοι πόλιν σὴν σύγγονοι πρεσβεύομεν

Μοῦσαι μάλιστα κἀπιχρώμεθα χθονί,

μυστηρίων τε τῶν ἀπορρήτων φανὰς

ἔδειξεν Ὀρφεύς, αὐτανέψιος νεκροῦ

τοῦδʼ ὃν κατακτείνεις σύ· Μουσαῖόν τε, σὸν

σεμνὸν πολίτην κἀπὶ πλεῖστον ἄνδρʼ ἕνα

ἐλθόντα, Φοῖβος σύγγονοί τʼ ἠσκήσαμεν.

καὶ τῶνδε μισθὸν παῖδʼ ἔχουσʼ ἐν ἀγκάλαις

θρηνῶ· σοφιστὴν δʼ ἄλλον οὐκ ἐπάξομαι.

μάτην ἄρʼ ἡμᾶς Θρῄκιος τροχηλάτης

ἐδέννασʼ, Ἕκτορ, τῷδε βουλεῦσαι φόνον.

ᾔδη τάδʼ· οὐδὲν μάντεων ἔδει φράσαι

Ὀδυσσέως τέχναισι τόνδʼ ὀλωλότα.

ἐγὼ δὲ γῆς ἔφεδρον Ἑλλήνων στρατὸν

λεύσσων, τί μὴν ἔμελλον οὐ πέμψειν φίλοις

κήρυκας, ἐλθεῖν κἀπικουρῆσαι χθονί;

ἔπεμψʼ· ὀφείλων δʼ ἦλθε συμπονεῖν ἐμοί.

οὐ μὴν θανόντι γʼ οὐδαμῶς συνήδομαι.

καὶ νῦν ἕτοιμος τῷδε καὶ τεῦξαι τάφον

καὶ ξυμπυρῶσαι μυρίων πέπλων χλιδήν·

φίλος γὰρ ἐλθὼν δυστυχῶς ἀπέρχεται.

οὐκ εἶσι γαίας ἐς μελάγχιμον πέδον·

τοσόνδε Νύμφην τὴν ἔνερθʼ αἰτήσομαι,

τῆς καρποποιοῦ παῖδα Δήμητρος θεᾶς,

ψυχὴν ἀνεῖναι τοῦδʼ· ὀφειλέτις δέ μοι

τοὺς Ὀρφέως τιμῶσα φαίνεσθαι φίλους.

κἀμοὶ μὲν ὡς θανών τε κοὐ λεύσσων φάος

ἔσται τὸ λοιπόν· οὐ γὰρ ἐς ταὐτόν ποτε

οὔτʼ εἶσιν οὔτε μητρὸς ὄψεται δέμας·

κρυπτὸς δʼ ἐν ἄντροις τῆς ὑπαργύρου χθονὸς

ἀνθρωποδαίμων κείσεται βλέπων φάος,

Βάκχου προφήτης ὥστε Παγγαίου πέτραν

ᾤκησε, σεμνὸς τοῖσιν εἰδόσιν θεός.

ῥᾷον δὲ πένθος τῆς θαλασσίας θεοῦ

οἴσω· θανεῖν γὰρ καὶ τὸν ἐκ κείνης χρεών.

θρήνοις δʼ ἀδελφαὶ πρῶτα μὲν σὲ ὑμνήσομεν,

ἔπειτʼ Ἀχιλλέα Θέτιδος ἐν πένθει ποτέ.

οὐ ῥύσεταί νιν Παλλάς, ἥ σʼ ἀπέκτανεν·

τοῖον φαρέτρα Λοξίου σῴζει βέλος.

ὦ παιδοποιοὶ συμφοραί, πόνοι βροτῶν·

ὡς ὅστις ὑμᾶς μὴ κακῶς λογίζεται,

ἄπαις διοίσει κοὐ τεκὼν θάψει τέκνα.

οὗτος μὲν ἤδη μητρὶ κηδεύειν μέλει·

σὺ δʼ εἴ τι πράσσειν τῶν προκειμένων θέλεις,

Ἕκτορ, πάρεστι· φῶς γὰρ ἡμέρας τόδε.

χωρεῖτε, συμμάχους δʼ ὁπλίζεσθαι τάχος

ἄνωχθε πληροῦν τʼ αὐχένας ξυνωρίδων.

πανοὺς δʼ ἔχοντας χρὴ μένειν Τυρσηνικῆς

σάλπιγγος αὐδήν· ὡς ὑπερβαλὼν στρατὸν

τείχη τʼ Ἀχαιῶν ναυσὶν αἶθον ἐμβαλεῖν

πέποιθα Τρωσί θʼ ἡμέραν ἐλευθέραν

ἀκτῖνα τὴν στείχουσαν ἡλίου φέρειν.

πείθου βασιλεῖ· στείχωμεν ὅπλοις

κοσμησάμενοι καὶ ξυμμαχίᾳ

τάδε φράζωμεν· τάχα δʼ ἂν νίκην

δοίη δαίμων ὁ μεθʼ ἡμῶν.