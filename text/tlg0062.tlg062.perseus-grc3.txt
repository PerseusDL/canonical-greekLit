Οὐ πρῶτος
 
 Ἀνάχαρσις ἀφίκετο ἐκ Σκυθίας
Ἀθήναζε παιδείας ἐπιθυμίᾳ τῆς Ἑλληνικῆς, ἀλλὰ
καὶ Τόξαρις πρὸς αὐτοῦ, σοφὸς μὲν καὶ φιλόκαλος
ἀνὴρ καὶ ἐπιτηδευμάτων φιλομαθὴς τῶν ἀρίστων,
οἴκοι δὲ οὐ τοῦ βασιλείου γένους ὢν οὐδὲ τῶν
πιλοφορικῶν, ἀλλὰ Σκυθῶν τῶν πολλῶν καὶ
δημοτικῶν, οἷοί εἰσι παρ' αὐτοῖς οἱ ὀκτάποδες
καλούμενοι, τοῦτο δέ ἐστι, δύο βοῶν δεσπότην εἶναι
καὶ ἁμάξης μιᾶς. οὗτος ὁ Τόξαρις οὐδὲ
ἀπῆλθεν ἔτι ὀπίσω ἐς Σκύθας, ἀλλ’ Ἀθήνησιν
ἀπέθανεν, καὶ μετ' οὐ πολὺ καὶ ἥρως ἔδοξεν καὶ
ἐντέμνουσιν αὐτῷ Ξένῳ Ἰατρῷ οἱ Ἀθηναῖοι·
τοῦτο γὰρ τοὔνομα ἥρως γενόμενος ἐπεκτήσατο.
τὴν δ’ αἰτίαν τῆς ἐπωνυμίας καὶ ἀνθ' ὅτου ἐς τοὺς
ἥρωας κατελέγη καὶ τῶν Ἀσκληπιαδῶν εἷς
ἔδοξεν, οὐ χεῖρον ἴσως διηγήσασθαι, ὡς μάθητε
οὐ Σκύθαις μόνον ἐπιχώριον ὂν ἀπαθανατίζειν καὶ
πέμπειν παρὰ τὸν Ζάμολξιν, ἀλλὰ καὶ Ἀθηναίοις
ἐξεῖναι θεοποιεῖν τοὺς Σκύθας ἐπὶ τῆς Ἑλλάδος.

Κατὰ τὸν λοιμὸν τὸν μέγαν ἔδοξεν ἡ Ἀρχιτέλους
γυνή, Ἀρεοπαγίτου ἀνδρός, ἐπιστάντα οἱ τὸν




 

Σκύθην κελεῦσαι εἰπεῖν Ἀθηναίοις ὅτι παύσονται
τῷ λοιμῷ ἐχόμενοι, ἢν τοὺς στενωποὺς οἴνῳ
πολλῷ ῥαίνωσι. τοῦτο συχνάκις γενόμενον—οὐ
γὰρ ἠμέλησαν οἱ Ἀθηναῖοι ἀκούσαντες—ἔπαυσε
μηκέτι λοιμώττειν αὐτούς, εἴτε ἀτμούς τινας
πονηροὺς ὁ οἶνος σβέσας τῇ ὀδμῇ, εἴτε ἄλλο τι
πλέον εἰδὼς ὁ ἥρως ὁ Τόξαρις, ἅτε ἰατρικὸς ὤν,
συνεβούλευσεν. ὁ δ’ οὖν μισθὸς τῆς ἰάσεως ἔτι
καὶ νῦν ἀποδίδοται αὐτῷ λευκὸς ἵππος καταθυόμενος
ἐπὶ τῷ μνήματι, ὅθεν ἔδειξεν ἡ Δειμαινέτη
προσελθόντα αὐτὸν ἐντείλασθαι ἐκεῖνα τὰ περὶ τοῦ
οἴνου· καὶ εὑρέθη κεῖθι ὁ Τόξαρις τεθαμμένος τῇ
τε ἐπιγραφῇ γνωσθείς, εἰ καὶ μὴ πᾶσα ἔτι ἐφαίνετο,
καὶ μάλιστα, ὅτι ἐπὶ τῇ στήλῃ Σκύθης ἀνὴρ
ἐγκεκόλαπτο, τῇ λαιᾷ μὲν τόξον ἔχων ἐντεταμένον,
τῇ δεξιᾷ δὲ βιβλίον, ὡς ἐδόκει. ἔτι καὶ νῦν ἴδοις
ἂν αὐτοῦ ὑπὲρ ἥμισυ καὶ τὸ τόξον ὅλον καὶ τὸ
βιβλίον· τὰ δὲ ἄνω τῆς στήλης καὶ τὸ πρόσωπον
ὁ χρόνος ἤδη ἐλυμήνατό που· ἔστιν δὲ οὐ πολὺ
ἀπὸ τοῦ Διπύλου, ἐν ἀριστερᾷ εἰς Ἀκαδημίαν
ἀπιόντων, οὐ μέγα τὸ χῶμα καὶ ἡ στήλη χαμαί·
πλὴν ἀλλ’ ἔστεπταί γε ἀεί, καί φασι πυρεταίνοντάς
τινας ἤδη πεπαῦσθαι ἀπ' αὐτοῦ, καὶ μὰ τὸν
Δί' οὐδὲν ἄπιστον, ὃς ὅλην ποτὲ ἰάσατο τὴν
πόλιν.

Ἀλλὰ γὰρ οὗπερ ἕνεκα ἐμνήσθην αὐτοῦ, ἔζη
μὲν ἔτι ὁ Τόξαρις, ὁ Ἀνάχαρσις δὲ ἄρτι καταπεπλευκὼς
ἀνῄει ἐκ Πειραιῶς, οἷα δὴ ξένος καὶ
βάρβαρος οὐ μετρίως τεταραγμένος ἔτι τὴν
γνώμην, πάντα ἀγνοῶν, ψοφοδεὴς πρὸς τὰ πολλά,
οὐκ ἔχων ὅ τι χρήσαιτο ἑαυτῷ· καὶ γὰρ συνίει

 

καταγελώμενος ὑπὸ τῶν ὁρώντων ἐπὶ τῇ σκευῇ,
καὶ ὁμόγλωσσον οὐδένα εὕρισκεν, καὶ ὅλως
μετέμελεν αὐτῷ ἤδη τῆς ὁδοῦ, καὶ ἐδέδοκτο ἰδόντα
μόνον τὰς Ἀθήνας ἐπὶ πόδα εὐθὺς ὀπίσω χωρεῖν
καὶ πλοίῳ ἐπιβάντα πλεῖν αὖθις ἐπὶ Βοσπόρου,
ὅθεν οὐ πολλὴ ἔμελλεν αὐτῷ ὁδὸς ἔσεσθαι οἴκαδε
ἐς Σκύθας. οὕτως ἔχοντι τῷ Ἀναχάρσιδι ἐντυγχάνει
δαίμων τις ἀγαθὸς ὡς ἀληθῶς ὁ Τόξαρις ἤδη
ἐν τῷ Κεραμεικῷ. καὶ τὸ μὲν πρῶτον ἡ στολὴ
αὐτὸν ἐπεσπάσατο πατριῶτις οὖσα, εἶτα μέντοι
οὐ χαλεπῶς ἔμελλε καὶ αὐτὸν γνώσεσθαι τὸν
Ἀνάχαρσιν ἅτε γένους τοῦ δοκιμωτάτου ὄντα καὶ
ἐν τοῖς πρώτοις Σκυθῶν. ὁ Ἀνάχαρσις δὲ πόθεν
ἂν ἐκεῖνον ἔγνω ὁμοεθνῆ ὄντα, Ἑλληνιστὶ ἐσταλμένον,
ἐν χρῷ κεκαρμένον
 
 τὸ γένειον, ἄζωστον,
ἀσίδηρον, ἤδη στωμύλον, αὐτῶν τῶν Ἀττικῶν
ἕνα τῶν αὐτοχθόνων; οὕτω μετεπεποίητο ὑπὸ
τοῦ χρόνου.

Ἀλλὰ Τόξαρις Σκυθιστὶ προσειπὼν αὐτόν, Οὐ
σύ, ἔφη, Ἀνάχαρσις ὢν τυγχάνεις ὁ Δαυκέτου;
ἐδάκρυσεν ὑφ' ἡδονῆς ὁ Ἀνάχαρσις, ὅτι καὶ
ὁμόφωνον εὑρήκει τινά, καὶ τοῦτον εἰδότα ὅστις
ἦν ἐν Σκύθαις, καὶ ἤρετο, Σὺ δὲ πόθεν οἶσθα
ἡμᾶς, ὦ ξένε; Καὶ αὐτός, ἔφη, ἐκεῖθέν εἰμι παρ'
ὑμῶν, Τόξαρις τοὔνομα, οὐ τῶν ἐπιφανῶν, ὥστε
καὶ ἐγνῶσθαι ἄν σοι κατ' αὐτό. Μῶν, ἔφη, σὺ ὁ
Τόξαρις εἶ περὶ οὗ ἐγὼ ἤκουσα ὥς τις Τόξαρις
ἔρωτι τῆς Ἑλλάδος ἀπολιπὼν καὶ γυναῖκα ἐν
Σκυθίᾳ καὶ παιδία νεογνὰ οἴχοιτο ἐς Ἀθήνας καὶ
νῦν διατρίβοι κεῖθι τιμώμενος ὑπὸ τῶν ἀρίστων;
Ἐγώ, ἔφη, ἐκεῖνός εἰμι, εἴ τις κἀμοῦ λόγος ἔτι
παρ' ὑμῖν. Οὐκοῦν, ἦ δ’ ὃς ὁ Ἀνάχαρσις, μαθητήν

 

σου ἴσθι με γεγενημένον καὶ ζηλωτὴν τοῦ ἔρωτος
ὃν ἠράσθης, ἰδεῖν τὴν Ἑλλάδα, καὶ κατά γε τὴν
ἐμπορίαν ταύτην ἀποδημήσας. ἥκω σοι μυρία
παθὼν ἐν τοῖς διὰ μέσου ἔθνεσιν, καὶ εἴ γε μὴ
σοὶ ἐνέτυχον, ἔγνωστο ἤδη πρὶν ἥλιον δῦναι,
ὀπίσω αὖθις ἐπὶ ναῦν κατιέναι· οὕτως ἐτεταράγμην
ξένα καὶ ἄγνωστα πάντα ὁρῶν. ἀλλὰ πρὸς
Ἀκινάκου καὶ Ζαμόλξιδος, τῶν πατρῴων ἡμῖν
θεῶν, σύ με, ὦ Τόξαρι, παραλαβὼν ξενάγησον
καὶ δεῖξον τὰ κάλλιστα τῶν Ἀθήνησιν, εἶτα καὶ
τὰ ἐν τῇ ἄλλῃ Ἑλλάδι, νόμων τε τοὺς ἀρίστους
καὶ ἀνδρῶν τοὺς βελτίστους καὶ ἤθη καὶ πανηγύρεις
καὶ βίον αὐτῶν καὶ πολιτείαν, δι’ ἅπερ σύ τε
κἀγὼ μετὰ σὲ τοσαύτην ὁδὸν ἥκομεν, καὶ μὴ
περιίδῃς ἀθέατον αὐτῶν ἀναστρέψοντα.

Τοῦτο μέν, ἔφη ὁ Τόξαρις, ἥκιστα ἐρωτικὸν
εἴρηκας, ἐπὶ τὰς θύρας αὐτὰς ἐλθόντα οἴχεσθαι
ἀπιόντα. πλὴν ἀλλὰ θάρρει. οὐ γὰρ ἄν, ὡς φής,
ἀπέλθοις οὐδ’ ἂν ἀφείη σε ῥᾳδίως ἡ πόλις· οὐχ
οὕτως ὀλίγα τὰ θέλγητρα ἔχει πρὸς τοὺς ξένους,
ἀλλὰ μάλα ἐπιλήψεταί σου, ὡς μήτε γυναικὸς ἔτι
μήτε παίδων, εἴ σοι ἤδη εἰσί, μεμνῆσθαι. ὡς δ’
ἂν τάχιστα πᾶσαν ἴδοις τὴν πόλιν τὴν τῶν
Ἀθηνῶν,
 
 μᾶλλον δὲ τὴν Ἑλλάδα ὅλην καὶ τὰ
Ἑλλήνων καλά, ἐγὼ ὑποθήσομαί σοι. ἔστι σοφὸς
ἀνὴρ ἐνταῦθα, ἐπιχώριος μέν, ἀποδημήσας δὲ
μάλα πολλὰ ἔς τε Ἀσίαν καὶ ἐς Αἴγυπτον καὶ τοῖς
ἀρίστοις τῶν ἀνθρώπων συγγενόμενος, τὰ ἄλλα
οὐ τῶν πλουσίων, ἀλλὰ καὶ κομιδῇ πένης. ὄψει
γέροντα οὕτω δημοτικῶς ἐσταλμένον. πλὴν διά


 

γε τὴν σοφίαν καὶ τὴν ἄλλην ἀρετὴν πάνυ τιμῶσιν
αὐτόν, ὥστε καὶ νομοθέτῃ χρῶνται πρὸς τὴν
πολιτείαν καὶ ἀξιοῦσι κατὰ τὰ ἐκείνου προστάγματα
βιοῦν. εἰ τοῦτον φίλον κτήσαιο καὶ μάθοις οἷος
ἀνήρ ἐστι, πᾶσαν νόμιζε τὴν Ἑλλάδα ἐν αὐτῷ
ἔχειν καὶ τὸ κεφάλαιον ἤδη ἂν εἰδέναι τῶν τῇδε
ἀγαθῶν· ὡς οὐκ ἔστιν ὅ τι ἂν μεῖζόν σοι καλὸν
χαρίσασθαι δυναίμην ἢ συστήσας ἐκείνῳ.

Μὴ τοίνυν μέλλωμεν, ἔφη, ὦ Τόξαρι, ὁ Ἀνάχαρσις,
ἀλλά με λαβὼν ἄγε παρ' αὐτόν. ἀτὰρ ἐκεῖνο
δέδια, μὴ δυσπρόσοδος καὶ ἐν παρέργῳ θῆταί σου
τὴν ἔντευξιν τὴν ὑπὲρ ἡμῶν. Εὐφήμει, ἦ δ’ ὅς,
ἐκείνῳ τὰ μέγιστα χαριεῖσθαί μοι δοκῶ ἀφορμὴν
παρασχὼν τῆς ἐς ξένον ἄνδρα εὐποιίας. ἕπου
μόνον· εἴσῃ γὰρ ὅση πρὸς τὸν Ξένιον ἡ αἰδὼς καὶ
ἡ ἄλλη ἐπιείκεια καὶ χρηστότης. μᾶλλον δὲ κατὰ
δαίμονα οὗτος αὐτὸς ἡμῖν πρόσεισιν, ὁ ἐπὶ συννοίας,
ὁ λαλῶν ἑαυτῷ. καὶ ἅμα προσειπὼν τὸν
Σόλωνα, Τοῦτό σοι, ἔφη, δῶρον μέγιστον ἥκω
 ἄγων, ξένον ἄνδρα φιλίας δεόμενον.

Σκύθης δέ
ἐστι τῶν παρ' ἡμῖν εὐπατριδῶν, καὶ ὅμως τἀκεῖ
πάντα ἀφεὶς ἥκει συνεσόμενος ὑμῖν καὶ τὰ κάλλιστα
ὀψόμενος τῆς Ἑλλάδος, κἀγὼ ἐπίτομόν τινα
ταύτην ἐξεῦρον αὐτῷ, ὅπως ῥᾷστα καὶ αὐτὸς
μάθοι πάντα καὶ γνώριμος γένοιτο τοῖς ἀρίστοις·
τοῦτο δ’ ἦν σοὶ προσαγαγεῖν αὐτόν. εἰ τοίνυν ἐγὼ
Σόλωνα οἶδα, οὕτω ποιήσεις καὶ προξενήσεις
αὐτοῦ καὶ πολίτην γνήσιον ἀποφανεῖς τῆς Ἑλλάδος.
καὶ ὅπερ σοι ἔφην μικρὸν ἔμπροσθεν, ὦ
Ἀνάχαρσι, πάντα ἑώρακας ἤδη Σόλωνα ἰδών·
τοῦτο αἱ Ἀθῆναι, τοῦτο ἡ Ἑλλάς· οὐκέτι ξένος
σύ γε, πάντες
 
 σε ἴσασι, πάντες σε φιλοῦσι.

 

τηλικοῦτόν ἐστι τὸ κατὰ τὸν πρεσβύτην τοῦτον.
ἁπάντων ἐπιλήσῃ τῶν ἐν Σκυθίᾳ συνὼν αὐτῷ.
ἔχεις τῆς ἀποδημίας τὰ ἆθλα, τοῦ ἔρωτος τὸ
τέλος. οὗτός σοι ὁ Ἑλληνικὸς κανών, τοῦτο
δεῖγμα τῆς φιλοσοφίας τῆς Ἀττικῆς. οὕτω τοίνυν
γίγνωσκε ὡς εὐδαιμονέστατος ὤν, ὃς συνέσῃ
Σόλωνι καὶ φίλῳ χρήσῃ αὐτῷ.

Μακρὸν ἂν εἴη διηγήσασθαι, ὅπως μὲν ἥσθη ὁ
Σόλων τῷ δώρῳ, οἷα δὲ εἶπεν, ὡς δὲ τὸ λοιπὸν
συνῆσαν, ὁ μὲν παιδεύων καὶ διδάσκων τὰ κάλλιστα,
ὁ Σόλων, καὶ φίλον ἅπασι ποιῶν τὸν
Ἀνάχαρσιν καὶ προσάγων τοῖς Ἑλλήνων καλοῖς
καὶ πάντα τρόπον ἐπιμελούμενος, ὅπως ἥδιστα
διατρίψῃ
 
 ἐν τῇ Ἑλλάδι, ὁ δὲ τεθηπὼς τὴν
σοφίαν αὐτοῦ καὶ μηδὲ τὸν ἕτερον πόδα ἑκὼν
εἶναι ἀπολειπόμενος. ὡς γοῦν ὑπέσχετο αὐτῷ ὁ
Τόξαρις, ἐξ ἑνὸς ἀνδρὸς τοῦ Σόλωνος ἅπαντα
ἔγνω ἐν ἀκαρεῖ καὶ πᾶσιν ἦν γνώριμος καὶ ἐτιμᾶτο
δι’ ἐκεῖνον. οὐ γὰρ μικρὸν ἦν Σόλων ἐπαινῶν,
ἀλλ’ οἱ ἄνθρωποι καὶ τοῦτο ὡς νομοθέτῃ ἐπείθοντο
καὶ ἐφίλουν οὓς ἐκεῖνος δοκιμάζοι καὶ ἐπίστευον
ἀρίστους ἄνδρας εἶναι. τὰ τελευταῖα καὶ ἐμυήθη
μόνος βαρβάρων Ἀνάχαρσις, δημοποίητος γενόμενος,
εἰ χρὴ Θεοξένῳ πιστεύειν καὶ τοῦτο ἱστοροῦντι
περὶ αὐτοῦ· καὶ οὐκ ἂν οὐδὲ ἀνέστρεψεν οἶμαι ἐς
Σκύθας, εἰ μὴ Σόλων ἀπέθανεν.

Βούλεσθε οὖν ἐπαγάγω ἤδη τῷ μύθῳ τὸ τέλος,
ὡς μὴ ἀκέφαλος περινοστοίη; ὥρα γοῦν εἰδέναι
οὗτινός μοι εἵνεκα ὁ Ἀνάχαρσις ἐκ Σκυθίας καὶ
Τόξαρις τὰ νῦν ἐς Μακεδονίαν ἥκετον ἔτι καὶ
Σόλωνα γέροντα ἄνδρα ἐπαγομένω Ἀθήνηθεν.


 

φημὶ δὴ ὅμοιόν τι καὶ αὐτὸς παθεῖν τῷ Ἀναχάρσιδι—καὶ
πρὸς Χαρίτων μὴ νεμεσήσητέ μοι τῆς
εἰκόνος, εἰ βασιλικῷ ἀνδρὶ ἐμαυτὸν εἴκασα·
βάρβαρος μὲν γὰρ κἀκεῖνος καὶ οὐδέν τι φαίης ἂν
τοὺς Σύρους ἡμᾶς φαυλοτέρους εἶναι τῶν Σκυθῶν.
ἀτὰρ οὐδὲ κατὰ τὸ βασιλικὸν εἰσποιῶ τἀμὰ ἐς τὴν
ὁμοιότητα, κατ' ἐκεῖνα δέ. ὅτε γὰρ πρῶτον
ἐπεδήμησα ὑμῶν τῇ πόλει, ἐξεπλάγην μὲν εὐθὺς
ἰδὼν τὸ μέγεθος καὶ τὸ κάλλος καὶ τῶν ἐμπολιτευομένων
τὸ πλῆθος καὶ τὴν ἄλλην δύναμιν καὶ
λαμπρότητα πᾶσαν. ὥστε ἐπὶ πολὺ ἐτεθήπειν
πρὸς ταῦτα καὶ οὐκ ἐξήρκουν τῷ θαύματι, οἷόν τι
καὶ ὁ νησιώτης ἐκεῖνος νεανίσκος ἐπεπόνθει πρὸς
τὴν τοῦ Μενελάου οἰκίαν. καὶ ἔμελλον οὕτω
διατεθήσεσθαι τὴν γνώμην ἰδὼν πόλιν ἀκμάζουσαν
ἀκμῇ τοσαύτῃ καὶ κατὰ τὸν ποιητὴν ἐκεῖνον
 ἀνθοῦσαν ἀγαθοῖς πᾶσιν οἷς θάλλει πόλις.

Οὕτω δὴ ἔχων ἐσκοπούμην ἤδη περὶ τῶν
πρακτέων, καὶ τὸ μὲν δεῖξαι τῶν λόγων ὑμῖν
πάλαι ἐδέδοκτο. τίσι γὰρ ἂν ἄλλοις ἔδειξα
σιωπῇ παροδεύσας τηλικαύτην πόλιν; ἐζήτουν
γάρ, οὐδὲ ἀποκρύψομαι τἀληθές, οἵτινες οἱ προὔχοντες
εἶεν καὶ οἷς ἄν τις προσελθὼν καὶ ἐπιγραψάμενος
προστάτας συναγωνισταῖς χρῷτο πρὸς τὰ
ὅλα. ἐνταῦθά μοι οὐχ εἶς, ὥσπερ τῷ Ἀναχάρσιδι,
καὶ οὗτος βάρβαρος, ὁ Τόξαρις, ἀλλὰ πολλοί,
μᾶλλον δὲ πάντες τὰ αὐτὰ μόνον οὐ ταῖς
 
 αὐταῖς
συλλαβαῖς ἔλεγον· ὦ ξένε, πολλοὶ μὲν καὶ ἄλλοι
χρηστοὶ καὶ δεξιοὶ ἀνὰ τὴν πόλιν, καὶ οὐκ ἂν
ἀλλαχόθι τοσούτους εὕροις ἄνδρας ἀγαθούς, δύο
δὲ μάλιστά ἐστον ἡμῖν ἄνδρε ἀρίστω, γένει μὲν

 

καὶ ἀξιώματι πολὺ προὔχοντε ἁπάντων, παιδείᾳ
δὲ καὶ λόγων δυνάμει τῇ Ἀττικῇ δεκάδι παραβάλλοις
ἄν. ἡ δὲ παρὰ τοῦ δήμου εὔνοια πάνυ
ἐρωτικὴ πρὸς αὐτούς, καὶ τουτὶ γίγνεται, ὅ τι ἂν
οὗτοι ἐθέλωσιν. ἐθέλουσι γὰρ ὅ τι ἂν ἄριστον ᾖ
τῇ πόλει. τὴν μὲν γὰρ χρηστότητα καὶ τὴν πρὸς
τοὺς ξένους φιλανθρωπίαν καὶ τὸ ἐν μεγέθει
τοσούτῳ ἀνεπίφθονον καὶ τὸ μετ' εὐνοίας αἰδέσιμον
καὶ τὸ πρᾷον καὶ τὸ εὐπρόσοδον αὐτὸς ἂν ἄλλοις
διηγήσαιο πειραθεὶς μικρὸν ὕστερον.

Καὶ ὡς μᾶλλον θαυμάσῃς, μιᾶς καὶ τῆς αὐτῆς
οἰκίας ἐστόν, υἱὸς καὶ πατήρ, ὁ μέν, εἴ τινα
Σόλωνα ἢ Περικλέα ἢ Ἀριστείδην ἐπινοεῖς, ὁ δὲ
υἱὸς καὶ ὀφθεὶς μὲν αὐτίκα ἐπάξεταί
 
 σε, οὕτω
μέγας ἐστὶ καὶ καλὸς ἀρρενωπήν τινα τὴν εὐμορφίαν·
εἰ δὲ καὶ φθέγξαιτο μόνον, οἰχήσεταί σε
ἀπὸ τῶν ὤτων ἀναδησάμενος, τοσαύτην Ἀφροδίτην
ἐπὶ τῇ γλώττῃ ὁ νεανίσκος ἔχει. ἥ γέ τοι
πόλις ἅπασα κεχηνότες αὐτοῦ ἀκούουσιν, ὁπόταν
δημηγορήσων παρέλθῃ, ὁποῖόν φασι τοὺς τότε
Ἀθηναίους πρὸς τὸν τοῦ Κλεινίου πεπονθέναι,
παρ' ὅσον τοῖς μὲν οὐκ εἰς μακρὰν μετεμέλησε
τοῦ ἔρωτος, ὃν ἠράσθησαν τοῦ Ἀλκιβιάδου, τοῦτον
δὲ ἡ πόλις οὐ φιλεῖ μόνον, ἀλλὰ καὶ αἰδεῖσθαι
ἤδη ἀξιοῖ, καὶ ὅλως ἒν τοῦτο ἡμῖν δημόσιον
ἀγαθόν ἐστιν καὶ μέγα ὄφελος ἅπασιν, ἁνὴρ οὗτος.
εἰ δὴ αὐτός τε καὶ ὁ πατὴρ αὐτοῦ δέξαιντό σε καὶ
φίλον ποιήσαιντο, πᾶσαν ἔχεις τὴν πόλιν, καὶ
ἐπισεῖσαι χρὴ τὴν
 
 χεῖρα, τοῦτο μόνον, καὶ οὐκέτ'
ἐνδοιάσιμα τὰ σά. ταῦτα νὴ τὸν Δί' ἅπαντες



 

ἔλεγον (εἰ χρὴ καὶ ὅρκον ἐπάγειν τῷ λόγῳ), καί
μοι ἤδη πειρωμένῳ τὸ πολλοστὸν τῶν προσόντων
εἰρηκέναι ἔδοξαν.
 
 “οὐχ ἕδρας τοίνυν οὐδ’ ἀμβολᾶς
ἔργον,” ὡς ὁ Κεῖός φησιν, ἀλλὰ χρὴ πάντα
μὲν κάλων κινεῖν, πάντα δὲ πράττειν καὶ λέγειν,
ὡς φίλοι ἡμῖν τοιοῦτοι γένοιντο· ἢν γὰρ τοῦτο
ὑπάρξῃ, εὔδια πάντα καὶ πλοῦς οὔριος καὶ
λειοκύμων ἡ θάλαττα καὶ ὁ λιμὴν πλησίον.