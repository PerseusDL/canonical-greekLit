Philippus 
 
 
 Πεντάμετρον μόνον 
 Ἰίαίρβ θεὰ Παφίη· σὴν γὰ̆ ἀεὶ δύναμιν 
 κάλλος τʼ ἀθάνατον καὶ σέβας ἰμβρόβν 
 πάντες τιμῶσιν θνατοὶ ἐφαμέριοι 
 ἐν πᾶσιν μύθοις ἔργοισίν τε καλοῖς· 
 πάντῃ γὰρ πᾶσιν σὴν δηλοῖς τιμήν.

Phaedimus 
 
 
 τρίμετρον 
 Καλλίστρατός σοι, Ζηνὸς ὦ διάκτορε, 
 ἔθηκε μορφῆς ξυνὸν ἥλικος τύπον 
 Κηφισιεὺς ὁ κοῦρος· ᾧ χαρείς, ἄναξ, 
 Ἀπολλοδώρου παῖδα καὶ πάτραν σάω.

Theocritus 
 
 
 χωλὸν τρίμετρον 
 ὁ μουσοποιὸς ἐνθάδʼ Ἱππῶναξ κεῖται. 
 εἰ μὲν πονηρός, μὴ ποτέρχευ τῷ τύμβῳ· 
 εἰ δʼ ἐσσὶ κρήγυός τε καὶ παρὰ χρηστῶν, 
 θαρσέων καθίζευ, κἢν θέλῃς, ἀπόβριξον.

Anacreon 
 
 
 τετράμετρον 
 ἀλκίμων σ’, ὦ ʼριστοκλείδη, πρῶτον οἰκτείρω φίλων 
 ὤλεσας δʼ ἥβην, ἀμύνων πατρίδος δουληίην.

Phalaecus 
 
 
 τρίμετρον μείουρον ἢ κόλουρον 
 νικῶ δίαυλον. ἀλλʼ ἐγὼ παλαίων. 
 ἐγὼ δὲ πεντάεθλον. ἀλλʼ ἐγὼ πύξ. — 
 καὶ τίς τύ; — Τιμόδημος. ἀλλʼ ἐγὼ Κρής. 
 ἐγὼ δὲ Κρηθεύς. ἀλλʼ ἐγὼ Διοκλῆς. — 
 καὶ τίς πατήρ τοι; — Κλεῖνος. ὥσπερ ἄμμιν. — Ἔμπη δὲ νικῇς; — Ἰσθμοῖ. — τὺ δʼ ἔμπη; — 
 Νέμειον ἂν λειμῶνα, καὶ παρʼ Ἥρᾳ.

Phalaecus 
 
 
 ἑνδεκασυλλάβιον τρίμετρον οὕτω καλούμενον 
 τοῦτʼ ἐγὼ τὸ περισσὸν εἰκόνισμα 
 τοῦ κωμῳδογέλωτος, εἰς θρίαμβον 
 κισσῷ καὶ στεφάνοισιν ἀμπυκασθέν, 
 ἔστασ’, ὄφρα Λύκωνι σᾶμʼ ἐπείη. 
 ὅσσα γὰρ † καθύπερθε λαμπρὸς ἁνήρ· 
 μνᾶμα τοῦ χαρίεντος ἔν τε λέσχᾳ 
 ἒν τʼ οἴνῳ τόδε κἄτι τοῖς ἔπειτα 
 ἄγκειται, παράδειγμα τᾶς ὀπωπᾶς.

Callimachus 
 
 
 κωμικὸν τετράμετρον 
 ὁ Λύκτιος Μενοίτας τὰ τόξα ταῦτʼ ἐπειπὼν 
 ἔθηκε· “τῆ, κέρας τοι δίδωμι καὶ φαρέτρην, 
 Σάραπι· τοὺς δʼ ὀιστοὺς ἔχουσιν Ἑσπερῖται.”

Theodoridas 
 
 
 Ἑσπερῖται 
 τετράμετρον Ἀρχιλόχειον 
 ἐκ δολίχου τόνδε σφυρήλατον, ὡς τάχει κρατήσας, 
 Πᾶις Ἀριστομάχειος ἀνείλετο χάλκεον λέβητα.

Callimachus 
 
 
 Πεντάμετρον βακχικόν. ἔστι δʼ οὐ τέλειον τὸ ἐπίγραμμα 
 ἔρχεται πολὺς μὲν Αἰγαῖον διατμήξας ἀπʼ οἰνηρῆς Χίου 
 ἀμφορεύς, πολὺς δὲ Λεσβίης ἄωτον νέκταρ οἰνάνθης ἄγων.

Callimachus 
 
 
 τετράμετρον ἑκκαίδεκα συλλαβῶν. οὐ δὲ τοῦτο τέλειον 
 ἁ ναῦς, ἃ τὸ μόνον φέγγος ἐμὶν τὸ γλυκὺ τᾶς ζόας 
 ἅρπαξας, ποτὶ τὲ Ζανὸς ἱκνεῦμαι λιμενοσκόπω

Simonides 
 
 
 πεντάμετρον ὑπορχηματικόν 
 
 α. τίς εἰκόνα τάνδʼ ἀνέθηκεν; β. Δωριεὺς ὁ Θούριος. 
 
 α. οὐ Ῥόδιος γένος ἦν; β. ναί, πρὶν φυγεῖν γε πατρίδα, 
 δεινᾷ γε χειρὶ πολλὰ ῥέξας ἔργα καὶ βίαια.

Hegesippus 
 
 
 ἐπὶ ἑξαμέτρου τρίμετρον ἐπαδόμενον 
 ἐρρέτω ἦμαρ ἐκεῖνο, καὶ οὐλομένη σκοτόμαινα, 
 βρόμος τε δεινὸς ἠνεμωμένης ἁλός, 
 οἵ ποτε νῆʼ ἐκύλισαν, ἐφʼ ἧς ὁ τὰ πολλὰ μελίφρων 
 Ἀβδηρίων ἄπρηκτα θεοῖσιν εὔχετο· 
 ῥαίσθη γὰρ διὰ πάντα, προσηνέχθη δὲ κλύδωνι 
 τρηχεῖαν εἰς Σέριφον, αἰδοίων ὅθι 
 προξείνων ὑπὸ χερσὶ λαχὼν πυρός, ἵκετο πάτρην 
 Ἄβδηρα, κρωσσῷ χαλκέῳ περισταλείς.

Anonymi Epigrammatici 
 
 
 ἐπὶ ἑξαμέτρῳ πεντάμετρον, εἶτα τρίμετρον 
 τόνδε Πύρης ἀνέθηκε Πολυμνήστου φίλος υἱός, 
 εὐξάμενος δεκάτην Παλλάδι Τριτογενεῖ, 
 Κυδωνιάτας Κρησίλας εἰργάξατο.

Simonides 
 
 
 ἐπὶ ἑξαμέτρῳ πεντάμετρον καὶ δύο τρίμετροι, εἶτα ἑξάμετρον 
 Ἀργεῖος Δάνδης σταδιοδρόμος ἐνθάδε κεῖται, 
 νίκαις ἱππόβοτον πατρίδʼ ἐπευκλεΐσας, 
 
 Ὀλυμπίᾳ δίς, ἐν δὲ Πυθῶνι τρία, 
 δύω δʼ ἐν Ἰσθμῷ, πεντεκαίδεκʼ ἐν Νεμέᾳ· 
 τὰς δʼ ἄλλας νίκας οὐκ εὐμαρές ἐστʼ ἀριθμῆσαι.

Anonymi Epigrammatici 
 
 
 ἐπὶ δύο ἑξαμέτροις πεντάμετρον 
 εἰμὶ Δίκων υἱὸς Καλλιμβρότου· αὐτὰρ ἐνίκων 
 τετράκις ἐν Νεμέᾳ, δὶς Ὀλύμπια, πεντάκι Πυθοῖ, 
 τρὶς δʼ Ἰσθμῷ· στεφανῶ δʼ ἄστυ Συρακοσίων.

Anonymi Epigrammatici 
 
 
 ἐπὶ τρισὶν ἑξαμέτροις πεντάμετρον.	 
 Σπάρτας μὲν βασιλῆες ἐμοὶ πατέρες καὶ ἀδελφοί· 
 ἅρμασι δʼ ὠκυπόδων ἵππων νικῶσα Κυνίσκα 
 εἰκόνα τάνδʼ ἔστησα. μόναν δέ με φαμι γυναικῶν 
 Ἑλλάδος ἐκ πάσας τόνδε λαβεῖν στέφανον.

Anonymi Epigrammatici 
 
 
 ἐπὶ ἑξαμέτρῳ δίμετρον 
 Ἰφίων ἔγραψεν ἑᾷ χερί, τόν ποκα ὕδωρ 
 ἔθρεψε Πειρήνης ἄπο.

Parmeniscus 
 
 
 ἐπὶ ἑξαμέτρῳ ἑνδεκασύλλαβον 
 χάλκεα ἔργα, λέγοισθε θοῆς ἐπινίκια πώλου, 
 ἥτις κεντροραγὴς βαλοῦσα παῖδα, 
 
 ψιλὴ λευρὸν ἔθυσε περὶ δρόμον. ἐκ δʼ ἄρʼ ἐκείνου 
 Παρμένων χρυσέης κύρησε νίκης. 
 Φώκριτε, σῷ δʼ ἄρα παιδὶ Ἀμυκλαΐδαι ˘ βασιλῆες 
 πατρῴων ἔδοσαν λαχεῖν ἀέθλων.

Simonides 
 
 
 ἐπὶ ἑξαμέτρῳ ἑννεασύλλαβον 
 ἄνθηκεν τόδʼ ἄγαλμα Κορίνθιος ὅσπερ ἐνίκα 
 ἐν Δελφοῖς ποσὶ Νικολᾴδας, 
 καὶ Παναθηναίοις στεφάνους λάβε πέντʼ ἐπʼ ἀέθλοις 
 ἑξῆς ἀμφιφορεῖς ἐλαίου· 
 Ἰσθμῷ δʼ ἐν ζαθέᾳ τρὶς ἐπισχερὼ οἶδεν ἑλόντα 
 ἀκτὴ Ποντομέδοντος ἆθλον· 
 καὶ Νεμέᾳ τρὶς ἐνίκησεν, καὶ τετράκις ἄλλα 
 Πελλάνᾳ, δύο δʼ ἐν Λυκαίῳ, 
 καὶ Τεγέᾳ, καὶ ἐν Αἰγίνᾳ, κρατερᾷ τʼ Ἐπιδαύρῳ, 
 καὶ Θήβᾳ, Μεγάρων τε δάμῳ· 
 ἐν δὲ Φλιοῦντι σταδίῳ, τά τε πέντε κρατήσας 
 ηὔφρανεν μεγάλαν Κόρινθον.

Simonides 
 
 
 ἐπὶ ἑξαμέτρῳ ἐναλλὰξ τό τε κωμικὸν τετράμετρον δύο 
 συλλαβαῖς λεῖπον καὶ τὸ Ἀρχιλόχειον σκάζον τρίμετρον 
 πατρίδα κυδαίνων ἱερὴν πόλιν Ὦπις Ἀθανᾶς, 
 τέκνον μελαίνης γῆς, χαρίεντας αὐλοὺς 
 τούσδε σὺν Ἡφαίστῳ τελέσας, ἀνέθηκʼ Ἀφροδίτῃ.καλοῦ, 
 δαμασθεὶς ἱμέρῳ Βρύσωνος.

Theodoridas 
 
 
 ἐπὶ τῷ ἀρτίῳ τριμέτρῳ δίμετρον ἀπὸ τοῦ ὑπορχηματικοῦ πενταμέτρου 
 Μνασάλκεος τὸ σᾶμα τῶ Πλαταΐδα, 
 τῶ λεγῃοποιῶ· 
 ἁ Μῶσα δʼ αὐτῶ τᾶς Σιμωνίδα πλάτας 
 ἦς ἀποσπάραγμα· 
 κενά τε κλαγγὰν κἀπιλακυθίστρια διθυραμβοχάνα. 
 τέθνακε, μὴ βάλωμες· εἰ δέ κε ζόεν, 
 τύμπανὸν κʼ ἐφύση.

Phaedimus 
 
 
 ἐπὶ τριμέτρῳ ἀρτίῳ ἐπῳδὸν τετράμετρον ἡρωικὸν κατὰ τὴν παρεσχάτην σκάζον 
 τόξον μέν, ᾧ Γίγαντος ὤλεσας σθένος, 
 ἴσχε βίης, Ἑκάεργʼ ἀνάσσων· 
 † οὒ οἱ φαρέτρη λύεται λυκοκτόνος· 
 τοῖσδε δʼ ἐπʼ ἠιθέοις ὀιστὸν ˘ 
 στρέφειν Ἔρωτος, τόφρʼ ἀλέξωνται πάτρῃ, 
 θαρσαλέοι φιλότατι κούρων 
 πυροῖ γὰρ ἀλκήν,˘ καὶ θεῶν ὑπέρτατος 
 αἰὲν ὅδε προμάχους ἀέξειν. 
 Μελιστίωνος δʼ, ὦ πατρώιον σέβας 
 Σχοινιέων, ἐπίηρα δέχθαι.

Asclepiades 
 
 
 ἐπὶ τετραμέτρῳ τῷ γεγονότι ἀπὸ ἀρτίου τριμέτρου κατὰ πρόσθεσιν βάσεως τελευταίας μείουρον τρίμετρον 
 ἰὼ παρέρπων, μικρόν, εἴ τι κἀγκονεῖς, ἄκουσον 
 τὰ Βότρυος περισσὰ δῆτα κήδη, 
 ὃς πρέσβυς ὀγδώκοντʼ ἐτῶν τὸν ἐννέων ἔθαψεν 
 ἤδη τι τέχνᾳ καὶ σοφὸν λέγοντα. 
 φεῦ τὸν τεκόντα, φεῦ δὲ καὶ σέ, Βότρυος φίλος παῖ, 
 ὅσων ἄμοιρος ἡδονῶν ἀπώλευ.

Callimachus 
 
 
 ἐπὶ τῇ τοὖ προάγοντος τετραμέτρου ἐσχάτῃ διποδίᾳ ἑνδεκασύλλαβον 
 τὰ δῶρα τῇ Ἀφροδίτῃ 
 Σῖμον ἡ περίφοιτος εἰκόνʼ αὑτῆς 
 ἔθηκε, τήν τε μίτρην, 
 ἣ μαστοὺς ἐφίλησε τόν τε πανὸν 
 καὶ τοὺς ποτʼ ἀντίναξεν 
 
 ἀυτοῦσ’ ἀν ὄρη τάλαινα θύρσους.

Callimachus 
 
 
 ἐπὶ διπλασιασθείσῃ τᾖ διποδίᾳ ἐπῳδὸς τετράμετρος, πλεονάζων μίᾳ συλλαβῇ τοὖ ἑξαμέτρου 
 Δήμητρι τῇ Πυλαίῃ, τῇ τοῦτον οὑκ Πελασγῶν 
 Ἀκρίσιος τὸν νηὸν ἐδείματο, ταῦθʼ ὁ Ναυκρατίτης 
 καὶ τῇ κάτω θυγατρὶ τὰ δῶρα Τιμόδημος 
 εἵσατο, τῶν κερδέων δεκατεύματα· καὶ γὰρ εὔξαθʼ οὕτως.

Simonides 
 
 
 ἐπὶ τῷ αὐτῷ ˘ τετραμέτρῳ μείουρον τρίμετρον 
 μνήσομαι· οὐ γὰρ ἔοικεν ἀνώνυμον ἐνθάδʼ Ἀρχεναύτεω 
 κεῖσθαι θανοῦσαν ἀγλαὰν ἄκοιτιν, 
 Ξανθίππην Περιάνδρου ἀπέκγονον, ὃς ποθʼ ὑψιπύργου 
 σήμαινε λαοῖς τέρμʼ ἔχων Κορίνθου.

Phalaecus 
 
 
 ἐπὶ τετραμέτρῳ τρίμετρον ἄρτιον, εἶθʼ ἑξάμετρον ἐναλλάξ 
 Φῶκος ἐπὶ ξείνῃ μὲν ἀπέφθιτο· κῦμα γὰρ μέλαινα 
 νεῦς οὐχ ὑπεξήνεικεν, οὐδʼ % ἐδέξατο, 
 ἀλλὰ κατʼ Αἰγαίοιο πολὺν βυθὸν ˘ ᾤχετο πόντου, 
 βίῃ Νότου πρήσαντος ἐσχάτην ἅλα. 
 τύμβου δʼ ἐν πατέρων κενεοῦ λάχεν ὃν πέρι Προμηθὶς 
 μήτηρ, λυγρῇ ὄρνιθι πότμον εἰκέλη, 
 αἰαῖ κωκύει τὸν ἑὸν γόνον ἤματα πάντα, 
 λέγουσα τὸν πρόωρον ὡς ἀπέφθιτο.

Callimachus 
 
 
 ἐπὶ τῷ αὐτῷ τετραμέτρῳ ἐνδεκασύλλαβον

Simonides 
 
 
 ἐπὶ τῷ αὐτῷ τετραμέτρῳ τετράμετρον ὅμοιον τῷ εἴ μοι γένοιτο παρθένος καλή τε καί τέρεινα μία δὲ μόνον συλλαβῇ πλεονάζον· ἐπὶ τοῦ τετάρτου ποδὸς οὐκ ἔχει ἴαμβον, ἀλλʼ ἀνάπαιστον 
 πολλάκι δὴ φυλῆς Ἀκαμαντίδος ἐν χοροῖσιν Ὧραι 
 ἀνωλόλυξαν κισσοφόροις ἐπὶ διθυράμβοις 
 αἱ Διονυσιάδες, μίτραισι δὲ καὶ ῥόδων ἀώτοις 
 σοφῶν ἀοιδῶν ἐσκίασαν λιπαρὰν ἔθειραν, 
 οἳ τόνδε τρίποδά σφισι μάρτυρα Βακχίων ἀέθλων 
 ἔθηκαν· κείνους δʼ Ἀντιγένης ἐδίδασκεν ἄνδρας. 
 εὖ δʼ ἐτιθηνεῖτο γλυκερὰν ὄπα Δωρίοις Ἀρίστων 
 Ἀργεῖος ἡδὺ πνεῦμα χέων καθαρῶς ἐν αὐλοῖς· 
 τῶν ἐχορήγησεν κύκλον μελίγηρυν Ἱππόνικος 
 Στρούθωνος υἱός, ἅρμασιν ἐν Χαρίτων φορηθείς, 
 αἳ οἱ ἐπʼ ἀνθρώπους ὄνομα κλυτὸν ἀγλαάν τε νίκαν 
 θῆκαν ἰοστεφάνων θεᾶν ἕκατι Μοισᾶν.

Nicaenetus 
 
 
 ἐπὶ ἑξαμέτρῳ τρίμετρον 
 οἶνός τοι χαρίεντι πέλει ταχὺς ἵππος ἀοιδῷ· 
 ὕδωρ δὲ πίνων οὐδὲν ἂν τέκοις σοφόν. 
 τοῦτʼ ἔλεγεν, Διόνυσε, καὶ ἔπνεεν οὐχ ἑνὸς ἀσκοῦ 
 Κρατῖνος, ἀλλὰ παντὸς ὠδώδει πίθου. 
 τοιγὰρ ὑπὸ στεφάνοις μέγας ἔβρυεν, εἶχε δὲ κισσῷ 
 μέτωπον ὥσπερ καὶ σὺ κεκροκωμένον.

Simonides 
 
 
 ἑξάμετρος καὶ οὗτος τροχαϊκὸς τετράμετρος κατὰ 
 μετάθεσιν τῆς λέξεως 
 Μοῦσά μοι Ἀλκμήνης καλλισφύρου υἱὸν ἄειδε. 
 υἱὸν Ἀλκμήνης ἄειδε Μοῦσά μοι καλλισφύρου.

Timocreon 
 
 
 ὁμοίως 
 Κηία με προσῆλθε φλυαρία οὐκ ἐθέλοντα. 
 οὐκ ἐθέλοντά με προσῆλθε Κηΐα φλυαρία.

Socrates 
 
 
 
 Πολυκράτης 
 ὄλβιε Πυθαγόρη, Μουσέων Ἑλικώνιον ἔρνος, 
 εἰπέ μοι εἰρομένῳ, ὁπόσοι σοφίης κατʼ ἀγῶνα 
 σοῖσι δόμοισιν ἔασιν, ἀεθλεύοντες ἄριστα. 
 
 
 Πυθαγόρας 
 τοιγὰρ ἐγὼν εἴποιμι, Πολύκρατες· ἡμίσεες μὲν 
 ἀμφὶ καλὰ σπεύδουσι μαθήματα· τέτρατοι αὖτε 
 ἀθανάτου φύσεως πεπονήαται· ἑβδομάτοις δὲ 
 σιγὴ πᾶσα μέμηλε, καὶ ἄφθιτοι ἔνδοθι μῦθοι· 
 τρεῖς δὲ γυναῖκες ἔασι, Θεανὼ δʼ ἔξοχος ἄλλων. 
 τόσσους Πιερίδων ὑποφήτορας αὐτὸς ἀγινῶ.

Anonymi Epigrammatici 
 
 
 εἰς ἄγαλμα Παλλάδος 
 Παλλὰς ἐγὼ χρυσῆ σφυρήλατος· αὐτὰρ ὁ χρυσὸς 
 αἰζηῶν πέλεται δῶρον ἀοιδοπόλων. 
 ἥμισυ μὲν χρυσοῖο Χαρίσιος, ὀγδοάτην δὲ 
 Θέσπις, καὶ δεκάτην μοῖραν ἔδωκε Σόλων, 
 αὐτὰρ ἐεικοστὴν Θεμίσων τὰ δὲ λοιπὰ τάλαντα 
 ἐννέα, καὶ τέχνη δῶρον Ἀριστοδίκου.

Anonymi Epigrammatici 
 
 
 ἁ Κύπρις τὸν Ἔρωτα κατηφιόωντα προσηύδα· 
 
 τίπτε τοι, ὦ τέκος, ἄλγος ἐπέχραεν; ὃς δʼ ἀπάμειπτο· 
 “ Πιερίδες μοι μῆλα διήρπασαν ἄλλυδις ἄλλη, 
 αἰνύμεναι κόλποιο, τὰ δὴ φέρον ἐξ Ἑλικῶνος. 
 Κλειὼ μὲν μήλων πέμπτον λάβε· δωδέκατον δὲ 
 Εὐτέρπη· ἀτὰρ ὀγδοάτην λάχε δῖα Θάλεια· 
 Μελπομένη δʼ εἰκοστὸν ἀπαίνυτο· Τερψιχόρη δὲ 
 τέτρατον ἑβδομάτην δʼ Ἐρατὼ μετεκίαθε μοίρην 
 ἡ δὲ τριηκόντων με Πολύμνια νόσφισε μήλων, 
 Οὐρανίη δʼ ἑκατόν τε καὶ εἴκοσι· Καλλιόπη δὲ 
 βριθομένη μήλοισι τριηκοσίοισι βέβηκε. 
 σοὶ δʼ ἄρα κουφοτέρῃσιν ἐγὼ σὺν χερσὶν ἱκάνω, 
 πεντήκοντα φέρων τάδε λείψανα μῆλα θεάων.”

Anonymi Epigrammatici 
 
 
 εἰς τὴν Αὐγείου κόπρον 
 Αὐγείην ἐρέεινε μέγα σθένος Ἀλκεΐδαο, 
 πληθὺν βουκολίων διζήμενος· ὃς δʼ ἀπάμειπτο· 
 “ ἀμφὶ μὲν Ἀλφειοῖο ῥοάς, φίλος, ἥμισυ τῶνδε· 
 μοίρη δʼ ὀγδοάτη ὄχθον Κρόνου ἀμφινέμονται· 
 δωδεκάτη δʼ ἀπάνευθε Ταραξίπποιο παρʼ ἱρὸν 
 ἀμφὶ δʼ ἄρʼ Ἤλιδα δῖαν ἐεικοστὴ νεμέθονται· 
 αὐτὰρ ἐν Ἀρκαδίῃ γε τριηκοστὴν προλέλοιπα· 
 λοιπὰς δʼ αὖ λεύσσεις ἀγέλας τόδε πεντήκοντα.”

Anonymi Epigrammatici 
 
 
 εἰμὶ πατρὸς λευκοῖο μέλαν τέκος, ἄπτερος ὄρνις, 
 ἄχρι καὶ οὐρανίων ἱπτάμενος νεφέων 
 κούραις δʼ ἀντομένῃσιν ἀπενθέα δάκρυα τίκτω· 
 εὐθὺ δὲ γεννηθεὶς λύομαι εἰς ἀέρα.

Anonymi Epigrammatici 
 
 
 Ὡρονόμων ὄχʼ ἄριστε, πόσον παρελήλυθεν ἠοῦς; 
 
 ὅσσον ἀποιχομένοιο δύο τρίτα, δὶς τόσα λείπει.

Anonymi Epigrammatici 
 
 
 χάλκεός εἰμι λέων κρουνοὶ δέ μοι ὄμματα δοιά, 
 καὶ στόμα, καὶ δὲ θέναρ δεξιτεροῖο ποδός. 
 πλήθει δὲ κρητῆρα δύʼ ἤμασι δεξιὸν ὄμμα, 
 καὶ λαιὸν τρισσοῖς, καὶ πισύροισι θέναρ· 
 ἄρκιον ἓξ ὥραις πλῆσαι στόμα· σὺν δʼ ἅμα πάντα, 
 καὶ στόμα καὶ γλῆναι καὶ θέναρ, εἰπὲ πόσον.

Anonymi Epigrammatici 
 
 
 ἕξ, ἕν, πέντε, δύο, τρία, τέσσαρα κῦβος ἐλαύνει.

Anonymi Epigrammatici 
 
 
 ἄνδρʼ ἐμὸν ἔκτανʼ ἑκυρός, ἑκυρὸν δʼ ἔκτανεν ἀνὴρ, 
 καὶ δαὴρ ἑκυρόν, καὶ ἑκυρὸς γενέτην.

Anonymi Epigrammatici 
 
 
 λέβητας ἔγνων μὴ σιωπᾶν εἰδότας, 
 πλὴν ἄρτια τὸν χαλκὸν ἠχεῖν προτρέπειν, 
 ἀντικτυποῦντος τοῦ πρώτου τῷ δευτέρῳ, 
 καὶ μεταδιδόντος τῷ τετάρτῳ τοῦ τρίτου. 
 ἐὰν δὲ τὸ κινοῦν ἠρεμῇ καὶ μὴ πνέῃ, 
 ἄφωνος ὁ λέβης· τῇ φύσει γὰρ οὐ λάλος. 
 τῶν σῶν δὲ λεβήτων ἡ φύσις μὲν εὔστομος· 
 σῇ ˘ δʼ ἐντυχοῦσα γίνετʼ εὐστομωτέρα, 
 σιγῶσ’ ὅταν δεῖ, καὶ λαλοῦσ’ ὅταν δέοι.

Anonymi Epigrammatici 
 
 
 τοὺς χιλίους στατῆρας, οὓς ἐκτησάμην, 
 λαβεῖν κελεύω τοὺς ἐμοὺς παῖδας δύο· 
 πλὴν γνησίου τὸ πέμπτον ηὐξήσθω δέκα 
 μέτρου τετάρτου τῶν λαχόντων τῷ νόθῳ.

Anonymi Epigrammatici 
 
 
 ἓξ μνῶν ἓξ φιάλας Κροῖσος βασιλεὺς ἀνέθηκεν 
 δραχμῇ τὴν ἑτέρην μείζονα τῆς ἑτέρης.

Anonymi Epigrammatici 
 
 
 ἄμφω μὲν ἡμεῖς εἴκοσι μνᾶς ἕλκομεν, 
 Ζῆθός τε χὠ ξύναιμος· ἢν δέ μου λάβῃς 
 
 τρίτον, τό τέτρατον τε τοῦδʼ Ἀμφίονος, 
 ἓξ πάντʼ ἀνευρὼν, μητρὸς εὑρήσεις σταθμόν.

Anonymi Epigrammatici 
 
 
 εἷς ἄνεμος· δύο νῆες· ἐρέττουσιν δέκα ναῦται· 
 εἷς δὲ κυβερνήτης ἀμφοτέρας ἐλάει.

Anonymi Epigrammatici 
 
 
 ἓξ πόδες ἐν χώραισι τόσαις μετροῦσιν ἴαμβον, 
 σπονδεῖος, χόριος, καὶ δάκτυλος ἠδʼ ἀνάπαιστος, 
 πυρρίχιος καὶ ἴαμβος· ἔχει δέ τε οἶκον ἕκαστος. 
 πυρριχίου τέλος ἔσθʼ ὃς μακρὰν οἶδεν ἐν ἀρχῇ, 
 πρώτη καὶ τριτάτη, πέμπτη δέ τε τούσδε κατίσχει. 
 οἱ δʼ ἄλλοι κατὰ πᾶσαν ὁμῶς βαίνουσιν ἀταρπόν· 
 μοῦνον ἴαμβον ἄνακτα φέρει τόπος, ὃν κʼ ἐθελήσῃ.

Anonymi Epigrammatici 
 
 
 νῆσος ὅλη, μύκημα βοός, φωνή τε δανειστοῦ.

Anonymi Epigrammatici 
 
 
 Θήρη μὲν πολέμου μελέτη· θήρη δὲ διδάσκει 
 κρυπτὸν ἑλεῖν, ἐπιόντα μένειν, φεύγοντα, διώκειν.

Anonymi Epigrammatici 
 
 
 Ἕκτορα τὸν Ἕκτορα Διομήδης ἔκτανεν ἀνὴρ 
 Αἴας πρὸ Τρώων ἔγχεϊ μαρνάμενον.

Anonymi Epigrammatici 
 
 
 εἶδον ἐγώ ποτε θῆρα διʼ ὕλης τμητοσιδήρου 
 ὕπτιον ὀρθὰ τρέχοντα, ποσὶν δʼ οὐχ ἥπτετο γαίης.

Anonymi Epigrammatici 
 
 
 εἰ πυρὸς αἰθομένου μέσσην ἑκατοντάδα θείης, 
 παρθένου εὑρήσεις υἱέα καὶ φονέα.

Anonymi Epigrammatici 
 
 
 ἐς μέσον Ἡφαίστοιο βαλὼν ἑκατοντάδα μούνην, 
 παρθένου εὑρήσεις υἱέα καὶ φονέα.

Anonymi Epigrammatici 
 
 
 μὴ λέγε, καὶ λέξεις ἐμὸν οὔνομα. δεῖ δέ σε λέξαι; 
 ὧδε πάλιν, μέγα θαῦμα, λέγων ἐμὸν οὔνομα λέξεις.

Anonymi Epigrammatici 
 
 
 Νηρέος ὄντα με παῖδα φέρει γαιήιος υἱός, 
 τὸν Στυγὸς ἱμερτοῖς νάμασι δυόμενον.

Anonymi Epigrammatici 
 
 
 
 μεον Διόνυσον ὁρᾷς ἐμέ· τίκτε με νηδὺς 
 διχθαδίη, μνήμης δὲ πατήρ ἐμὸς ἡγεμονεύει. 
 θηροφόρον δέ με πρῶτον ἐγείνατο νηλεόθυμον 
 αὐτοκασιγνήτης δὲ προκὸς φίλον υἷα κατακτάς, 
 οὐκέτι θῆρα φέρω, ἀλλʼ οὐρανὸν ἠδὲ θάλασσαν, 
 καὶ χθόνα, καὶ μακάρων ἱερὸν χορὸν ἄφθιτον αἰεί.

Anonymi Epigrammatici 
 
 
 ὀφθαλμοὺς Σκύλλης ποθέω, τοὺς ἔσβεσεν αὐτὸς 
 ἠέλιος, μήνη τε· πατὴρ δέ με δείδιε κούρην 
 λοῦμαι δʼ ἀενάοισι δύω ποταμοῖσι θανοῦσα, 
 οὓς κορυφὴ προΐησιν ἐπʼ ὀφρυόεντι κολωνῷ.

Anonymi Epigrammatici 
 
 
 ξανθὴ μέν τις ἐγὼν ἤμην πάρος, ἀλλὰ κοπεῖσα 
 γίνομαι ἀργεννῆς λευκοτέρη χιόνος· 
 χαίρω δὲ γλυκερῷ τε καὶ ἰχθυόεντι λοετρῷ, 
 πρώτη δαιτυμόνων ἐς χορὸν ἐρχομένη.

Anonymi Epigrammatici 
 
 
 παρθένον ἐν πελάγει ζητῶν τὴν πρόσθε λέοντα, 
 τηθὴν εὑρήσεις παιδοφόνου Ἑκάβης.

Anonymi Epigrammatici 
 
 
 ἐξ ἁλὸς ἰχθυόεν γένος ἔλλαχον· εἷς δὲ μʼ ἄεθλος 
 εἰς Διονυσιακοὺς οἶδεν ἀγῶνας ἄγειν· 
 καὶ δέμας ἐν σταδίοισιν ἀλειψάμενος λίπʼ ἐλαίῳ, 
 υἱέα μὲν Δηοῦς ὤλεσα χερσὶν ἐμαῖς· 
 δεύτερον αὖτε Γίγαντας ἀολλέας ἄλλοθεν ἄλλους 
 ἐκπέμπω πολλαῖς χείρεσιν ἑλκομένους.

Anonymi Epigrammatici 
 
 
 μούνῳ μοι φίλον ἐστὶ γυναιξί περ ἐν φιλότητι 
 μίγνυσθαι, αὐτῶν λισσομένων ποσίων.

Anonymi Epigrammatici 
 
 
 κριὸν ἔχω γενετῆρα, τέκεν δέ με τῷδε χελώνη· 
 τικτομένη δʼ ἄμφω πέφνον ἐμοὺς γονέας.

Anonymi Epigrammatici 
 
 
 οἴνου τὴν ἑτέρην γράφε μητέρα, καὶ θὲς ἐπʼ ἄρθρῳ 
 ἄρθρον τοῦ πάτρη πατρὸς ἄκοιτις ὁρᾷς.

Anonymi Epigrammatici 
 
 
 Κτανθεὶς τὸν κτείναντα κατέκτανον· ἀλλʼ ὁ μὲν οὐδʼ ὣς 
 ἤλυθεν εἰς Ἀίδην αὐτάρ ἔγωγʼ ἔθανον.

Anonymi Epigrammatici 
 
 
 τόν με κατακτείναντα κατέκτανον, οὐ δέ μοι ἦδος· 
 θῆκε γὰρ ἀθάνατον τὸν κτάμενον θάνατος.

Anonymi Epigrammatici 
 
 
 νῆσός τις πόλις ἐστὶ φυτώνυμον αἷμα λαχοῦσα, 
 ἰσθμὸν ὁμοῦ καὶ πορθμὸν ἐπʼ ἠπείροιο φέρουσα· 
 ἔνθʼ ἀπʼ ἐμῆς ἔσθʼ αἷμα ὁμοῦ καὶ Κέκροπος αἷμα· 
 ἔνθʼ Ἥφαιστος ἔχει χαίρων γλαυκῶπιν Ἀθήνην 
 κεῖθι θυηπολίην πέμπειν κελόμην Ἡρακλεῖ.

Anonymi Epigrammatici 
 
 
 ἀνθρώπου μέλος εἰμί ὃ καὶ τέμνει με σίδηρος· 
 γράμματος αἰρομένου δύεται ἠέλιος.

Anonymi Epigrammatici 
 
 
 πικρή μοι ζωή, θάνατος γλυκύς, ὕδατα δʼ ἄμφω· 
 θνῄσκω ἀναιμάκτοις ἔγχεσι νυσσόμενος· 
 ἢν δέ τις ἐν ζώοντι νέκυν τύμβῳ με καλύψῃ, 
 αἵματι συγγενέων πρῶτον ἀποβρέχομαι.

Anonymi Epigrammatici 
 
 
 Παλλάδος εἰμὶ φίλη, τίκτω δʼ ἀπερείσια τέκνα, 
 ἃ κατὰ πετράων ἄνδρες βάλον ὀλλυμένων δέ, 
 Πηλείδῃ φάος ἔσκε, βροτῶν ἄκος, ἕρκος ἀγώνων.

Anonymi Epigrammatici 
 
 
 κτεῖνα κάσιν, κτάνε δʼ αὖ με κάσις, θάνομεν δʼ ὑπὸ πατρός· 
 μητέρα δʼ ἀμφότεροι τεθναότες κτάνομεν.

Anonymi Epigrammatici 
 
 
 νῆσόν τις καλέων μʼ οὐ ψεύσεται· ὡς ἐτεὸν γὰρ 
 πολλοὺς ἐς κελάδους οὔνομʼ ἔθηκεν ἐμόν.

Anonymi Epigrammatici 
 
 
 εἰσὶ κασίγνηται δύʼ ἀδελφεαί· ἡ μία τίκτει 
 τὴν ἑτέρην, αὐτὴ δὲ τεκοῦσ’ ἀπὸ τῆσδε τεκνοῦται· 
 ὥστε κασιγνήτας οὔσας ἅμα καὶ συνομαίμους, 
 αὐτοκασιγνήτας κοινῇ καὶ μητέρας εἶναι.

Anonymi Epigrammatici 
 
 
 μητέρʼ ἐμὴν τίκτω καὶ τίκτομαι εἰμὶ δὲ ταύτης 
 ἄλλοτε μὲν μείζων, ἄλλοτε μειοτέρη.

Anonymi Epigrammatici 
 
 
 παρθένος εἰμὶ γυνή, καὶ παρθένου εἰμὶ γυναικός, 
 καὶ κατʼ ἔτος τίκτω παρθένος οὖσα γυνή.

Anonymi Epigrammatici 
 
 
 εἰμὶ πόλου μίμημα· δύω δέ με θῆρες ἄγουσι, 
 πρόσθε μὲν Ἠριγόνης, Πασιφάης δʼ ὄπιθεν 
 Ἡρακλέους τηρεῖ με συνευνέτις, ἡ δέ με Φοίβου 
 τείρει νύμφα φίλη πολλάκι δαιομένη.

Anonymi Epigrammatici 
 
 
 νυκτὶ μιῇ καὶ Τρωσὶν ἐπήλυθα, καὶ τὰ Πελασγῶν 
 φῦλα διατμήξας εἷλον ἄνευ δόρατος· 
 
 οὐ μὲν ὁ Τυδείδης, οὐδʼ ὁ πτολίπορθος Ὀδυσσεὺς 
 τὸν θρασὺν ἐκ νηῶν ἔσθενον ἐξελάσαι· 
 ἀλλὰ μένος καὶ θάρσος ἐνὶ στήθεσσιν ἀέξων 
 Ἀργείων στρατιὴν ὤλεσα καὶ Φρυγίων.

Anonymi Epigrammatici 
 
 
 εἰμὶ μέλας, λευκός, ξανθός, ξηρός τε καὶ ὑγρός· 
 εὖτε δὲ δουρατέων πεδίων ὕπερ ἐντανύσῃς με, 
 Ἄρεϊ καὶ παλάμῃ φθέγγομαι οὐ λαλέων.

Anonymi Epigrammatici 
 
 
 γράμματος ἀρνυμένου πληγὴν ποδὸς οὔνομα τεύχει 
 ἡμέτερον· πταίειν δὲ βροτῶν πόδας οὔποτʼ ἐάσει.

Anonymi Epigrammatici 
 
 
 εἵνεκα φωτὸς ἐγὼ φῶς ὤλεσα· φὼς δὲ παραστὰς 
 φῶς μοι ὄπασσε φίλον ποσσὶ χαριζόμενος.

Anonymi Epigrammatici 
 
 
 αἱ Χάριτες μήλων καλάθους φέρον, ἐν δὲ ἑκάστῃ 
 ἶσον ἔην πλῆθος. Μοῦσαι σφίσιν ἀντεβόλησαν 
 
 ἐννέα, καὶ μήλων σφέας ᾔτεον αἳ δʼ ἄρʼ ἔδωκαν 
 ἶσον ἑκάστῃ πλῆθος, ἔχον δʼ ἴσα ἐννέα καὶ τρεῖς. 
 εἰπὲ πόσον μὲν δῶκαν, ὅπως δʼ ἴσα πᾶσαι ἔχεσκον.

Anonymi Epigrammatici 
 
 
 τεῦξόν μοι στέφανον, χρυσὸν χαλκόν τε κεράσσας, 
 κασσίτερὸν θʼ ἅμα τοῖσι, πολύκμητόν τε σίδηρον, 
 μνῶν ἑξήκοντα· χρυσὸς δʼ ἐχέτω μετὰ χαλκοῦ 
 δοιὰ μέρη τρισσῶν χρυσὸς δʼ ἅμα κασσίτερός τε 
 τρισσὰ μέρη τετόρων χρυσὸς δʼ αὖτʼ ἠδὲ σίδηρος 
 τόσσα μέρη τῶν πέντε. πόσον δʼ ἄρα δεῖ σε κεράσσαι 
 λέξον τοῦ χρυσοῦ, χαλκοῦ πόσον, ἀλλʼ ἔτι λέξον 
 κασσιτέροιο πόσον, λοιποῦ πόσον εἰπὲ σιδήρου, 
 ὥστε σε τὸν στέφανον τεῦξαι μνῶν ἑξήκοντα.

Anonymi Epigrammatici 
 
 
 τὸ τρίτον, ἀργυροποιέ, προσέμβαλε καὶ τὸ τέταρτον 
 τῆς φιάλης εἰς ἕν, καὶ τὸ δυωδέκατον, 
 εἰς δὲ κάμινον ἔλαυνε βαλὼν, καὶ πάντα κυκήσας 
 ἔξελέ μοι βῶλον μνᾶν δέ μοι ἑλκυσάτω.

Anonymi Epigrammatici 
 
 
 
 α. ἔχω τὸν ἑξῆς, καὶ τὸ τοῦ τρίτου τρίτον. 
 
 β. κἀγὼ τὸν ἑξῆς, καὶ τὸ τοῦ πρώτου τρίτον. 
 
 γ. κἀγὼ δέκα μνᾶς, καὶ τὸ τοῦ μέσου τρίτον.

Anonymi Epigrammatici 
 
 
 εἰς οἶνον 
 ἦν ὅτε σὺν Λαπίθῃσι καὶ ἀλκίμῳ Ἡρακλῆι 
 Κενταύρους διφυεῖς ὤλεσα μαρνάμενος· 
 ἦν ὅτε μουνογένεια κόρη θάνεν ἐν τρισὶ πληγαῖς 
 ἡμετέραις, Κρονίδην δʼ ἤκαχον εἰνάλιον 
 νῦν δέ με Μοῦσα τρίτη πυρίναις Νύμφαισι μιγέντα 
 δέρκεται ὑελίνῳ κείμενον ἐν δαπέδῳ.

Anonymi Epigrammatici 
 
 
 εἰς λύχνον 
 Ἡφαίστῳ ποτὲ Παλλὰς ὑπʼ ἀγκοίνῃσι δαμεῖσα 
 εἰς εὐνὴν ἐμίγη Πηλέος ἐν θαλάμοις· 
 τοὶ δʼ ὡς οὖν λιπαρῇσι καλυφθήτην ὀθόνῃσιν, 
 αὐτίκʼ ἐγεννήθη νυκτιπόλος Φαέθων.

Anonymi Epigrammatici 
 
 
 εἰς σικύαν 
 κἀμὲ σοφὴ ποίησε τέχνη Παιήονος ἔμπνουν 
 πῦρ ὑπὸ χαλκελάτοις χείλεσι κευθομένην 
 δειλῶν δʼ αἷμα κελαινὸν ἀπʼ ἀνθρώπων ἐρύουσα, 
 Ἥφαιστον κτείνω γαστρὶ περισχομένη.

Anonymi Epigrammatici 
 
 
 εἰς κλυστῆρα. 
 μούνῳ μοι θέμις ἐστὶ γυναικῶν ἐν φιλότητι 
 μίσγεσθαι φανερῶς, λισσομένων ποσίων 
 μοῦνος δʼ ἠιθέοισι, καὶ ἀνδράσιν, ἠδὲ γέρουσιν, 
 παρθενικαῖς τʼ ἐπέβην ἀχνυμένων τοκέων. 
 
 μαχλοσύνην ἤχθηρα· φιλεῖ δέ με παιονίη χείρ, 
 Ἀμφιτρυωνιάδην ἐκτελέοντα πόνον. 
 ἀμφὶ δʼ ὀπυιομένοισι καὶ ἂν Πλουτῆι μαχοίμην 
 αἰὲν ὑπὲρ ψυχῆς τῶν ὁπόσοις ἐμίγην. 
 εὔρινον δέ με παῖδα καὶ ἀργιόδοντα τίθησιν 
 ἰδρείῃ μερόπων αἰγὶ μιγεὶς ἐλέφας.

Anonymi Epigrammatici 
 
 
 εἰς εἴσοπτρον 
 ἄν μʼ ἐσίδῃς, καὶ ἐγὼ σέ. σὺ μὲν βλεφάροισι δέδορκας, 
 ἀλλʼ ἐγὼ οὐ βλεφάροις· οὐ γὰρ ἔχω βλέφαρα. 
 ἂν δʼ ἐθέλῃς, λαλέω φωνῆς δίχα· σοὶ γὰρ ὑπάρχει 
 φωνή, ἐμοὶ δὲ μάτην χείλεʼ ἀνοιγόμενα.

Anonymi Epigrammatici 
 
 
 εἰς φοινίκων βάλανον 
 οὔνομα μητρὸς ἔχω· γλυκερώτερός εἰμι τεκούσης· 
 ἀλλʼ ἡ μὲν δολιχή, τυτθὸς ἐγὼ δὲ πέλω· 
 ἄβρωτος κείνη πλὴν κράατος· εἰμὶ δʼ ἔγωγε 
 τρωκτὸς ἅπας, μοῦνον δʼ ἔντερʼ ἄβρωτα φέρω.

Anonymi Epigrammatici 
 
 
 εἰς κινάραν 
 ἐγκέφαλον φορέω κεφαλῆς ἄτερ· εἰμὶ δὲ χλωρὴ 
 αὐχένος ἐκ δολιχοῦ γῆθεν ἀειρομένη· 
 σφαίρῃ δʼ ὡς ὑπὲρ αὐλὸν ἐείδομαι· ἢν δὲ ματεύσῃς 
 ἔνδον ἐμῶν λαγόνων, μητρὸς ἔχω πατέρα.

Anonymi Epigrammatici 
 
 
 εἰς τὴν Ἀργώ 
 υἷας πεντήκοντα μιῇ ἐνὶ γαστρὶ λαβοῦσα 
 † μηληστῶν πάντων ἔκτανον ἡγεμόνα. 
 αὐτὰρ ὃ δὶς τέθνηκεν, ἐπεὶ δύο γαστέρες αὐτὸν 
 τίκτον, χαλκείη, καὶ πάρος ἀνδρομέη.

Anonymi Epigrammatici 
 
 
 Δελτός 
 ὕλη μέν με τέκεν, καινούργησεν δὲ σίδηρος· 
 εἰμὶ δὲ Μουσάων μυστικὸν ἐκδόχιον· 
 κλειομένη σιγῶ· λαλέω δʼ, ὅταν ἐκπετάσῃς με, 
 κοινωνὸν τὸν Ἄρη μοῦνον ἔχουσα λόγων.

Anonymi Epigrammatici 
 
 
 οὔρεσι μὲν γενόμην, δένδρον δέ μοι ἔπλετο μήτηρ, 
 πῦρ δὲ πατήρ, βῶλος δʼ εἰμὶ μελαινομένη· 
 ἢν δὲ μʼ ἔσω κεράμοιο πατήρ τήξῃσι βαθείης, 
 ἅρματος ὠτειλὰς ῥύομαι εἰναλίου.

Anonymi Epigrammatici 
 
 
 εἰς σφαῖραν 
 λίην ἔντριχός εἰμι, τὰ φύλλα δέ μου κατακρύπτει 
 τὰς τρίχας, εἰ τρύπη φαίνεται οὐδαμόθεν 
 πολλοῖς παιδαρίοις ἐμπαίζομαι· εἰ δὲ τίς ἐστιν 
 εἰς τὸ βαλεῖν ἀφυής, ἵσταται ὥσπερ ὄνος..

Mesomedes 
 
 
 ἕρπουσα, πετωμένα, βεβῶσα κούρα, 
 νόθον ἴχνος ἀραμένα δρομαία λέαινα, 
 πτερόεσσα μὲν ἦν τὰ πρόσω γυνά, 
 τὰ δὲ μέσσα βρέμουσα λέαινα θήρ. 
 τὰ δʼ ὄπισθεν ἑλισσόμενος δράκων. 
 οὔθʼ ὁλκὸς ἀπέτρεχεν, οὐ γυνά, 
 οὔτʼ ὄρνις ὅλον δέμας, οὔτε θήρ· 
 κόρη γὰρ ἐφαίνετʼ ἄνευ ποδῶν, 
 κεφαλὰν δʼ οὐκ ἔσχε βρέμουσα θήρ. 
 φύσιν εἶχεν ἄτακτα κεκραμέναν, 
 ἀτέλεστα τέλεια μεμιγμέναν.

Anonymi Epigrammatici 
 
 
 τὸ αἴνιγμα τῆς Σφιγγός 
 ἔστι δίπουν ἐπὶ γῆς, καὶ τετράπον, οὗ μία φωνή, 
 καὶ τρίπον· ἀλλάσσει δὲ φυὴν μόνον, ὅσσ’ ἐπὶ γαῖαν 
 ἑρπετὰ κινεῖται, ἀνὰ τʼ αἰθέρα καὶ κατὰ πόντον. 
 ἀλλʼ ὁπόταν πλείστοισιν ἐρειδόμενον ποσὶ βαίνῃ, 
 ἔνθα τάχος γυίοισιν ἀφαυρότατον πέλει αὐτοῦ.

Anonymi Epigrammatici 
 
 
 χρησμὸς δοθεὶς Ὁμήρῳ 
 ἔστιν Ἴος νῆσος μητρὸς πατρίς, ἥ σε θανόντα 
 δέξεται· ἀλλὰ νέων παίδων αἴνιγμα φύλαξαι.

Anonymi Epigrammatici 
 
 
 ἕτερος πρὸς τὸν αὐτόν 
 ὄλβιε καὶ δύσδαιμον ʽ ἔφυς γὰρ ἐπʼ ἀμφοτέροισἰ, 
 πατρίδα δίζηαι· μητρὸς δέ τοι, οὐ πατρός ἐστι 
 μητρόπολις ἐν νήσῳ ἀπὸ Κρήτης εὐρείης 
 Μίνωος γαίης οὔτε σχεδόν, οὔτʼ ἀποτηλοῦ 
 
 ἐν τῇ μοῖρʼ ἐστίν σε τελευτῆσαι βιότοιο, 
 εὖτʼ ἂν ἀπὸ γλώσσης παίδων μὴ γνῷς ἐσακούσας 
 δυσξύνετον σκολιοῖσι λόγοις εἰρημένον ὕμνον 
 δοιὰς γὰρ ζωῆς μοίρας λάχες· ἣν μὲν ἀμαυρὰν 
 ἠελίων δισσῶν, τὴν δʼ ἀθανάτοις ἰσόμοιρον, 
 ζῶντί τε καὶ φθιμένῳ· φθίμενος δʼ ἔτι πολλὸν ἀγήρως.

Anonymi Epigrammatici 
 
 
 χρησμὸς δοθεὶς Λαΐῳ τῷ Θηβαίῳ 
 Λάϊε Λαβδακίδη, παίδων γένος ὄλβιον αἰτεῖς. 
 δώσω τοι φίλον υἱὸν ἀτὰρ πεπρωμένον ἐστί, 
 τοῦ παιδὸς χερσὶν λείψειν φάος· ὣς γὰρ ἔνευσα.

Anonymi Epigrammatici 
 
 
 χρησμὸς δοθεὶς Καρύστῳ 
 Χείρωνος φίλε τέκνον ἀγακλειτοῖο, Κάρυστε, 
 Πηλίον ἐκπρολιπὼν Εὐβοίας ἄκρον ἱκέσθαι· 
 ἔνθʼ ἱερὰν χώραν κτίζειν σοι θέσφατόν ἐστιν.

Anonymi Epigrammatici 
 
 
 χρησμὸς δοθεὶς Λυκούργῳ 
 ἥκεις, ὦ Λυκόοργε, ἐμὸν ποτὶ πίονα νηόν, 
 Ζηνὶ φίλος καὶ πᾶσιν Ὀλύμπια δώματʼ ἔχουσιν. 
 δίζω ἤ σε θεὸν μαντεύσομαι, ἠέπερ ἄνδρα· 
 ἀλλʼ ἔτι καὶ μᾶλλον θεὸν ἔλπομαι, ὦ Λυκόοργε.

Anonymi Epigrammatici 
 
 
 χρησμὸς δοθεὶς ἐκ τοῦ Σαράπιδος 
 μὴ μεμψιμοίρει μὴ θεοὺς μηδέν, ξένε· 
 ὥρην δὲ μέμφου, ᾗ πατὴρ ἔσπειρέ σε.

Anonymi Epigrammatici 
 
 
 χρησμὸς τῆς Πυθίας 
 ἁγνὸς πρὸς τέμενος καθαροῦ ξένε, δαίμονος ἔρχου 
 ψυχήν, νυμφαίου νάματος ἁψάμενος· 
 ὡς ἀγαθοῖς ἀρκεῖ βαιὴ λιβάς· ἄνδρα δὲ φαῦλον 
 οὐδʼ ἂν ὁ πᾶς νίψαι νάμασιν Ὠκεανός.

Anonymi Epigrammatici 
 
 
 χρησμὸς ἐρωτήσαντι Ῥουφίνῳ, πῶς ἂν λάβοι ὅρκον παρὰ τοῦ ἰδίου ναυκλήρου 
 εὖτʼ ἂν ὑπὲρ γαίης ἀνέχῃ δρόμον ὄρθρια Τιτάν, 
 λύσας ἀκτῖσι ζοφερῆς δηλήματα νυκτός, 
 λάμπῃ δʼ αἰγλήεσσα νέον φάος Ἠριγένεια, 
 δὴ τότʼ ἄγων παρὰ θῖνας, ἁλιρράντους τε παρʼ ἀκτὰς 
 φῶτα στῆσον ἔναντα δεδορκότα πρὸς φάος αὐγῆς 
 ἠελίου. καὶ τὸν μὲν ἔσω πόδα χεύματος ἐντὸς 
 δεξιὸν ἐν δίναις ἐχέτω, λαιὸν δʼ ἐπὶ γαίης 
 στηρισάτω· χείρεσσι δʼ ἐπιψαύων ἑκάτερθε, 
 τῇ μὲν ἁλός, τραφερῆς δʼ ἑτέρῃ, πιστούμενος ὅρκον 
 οὐρανὸν ὀμνυέτω, χθόνα τʼ ἄσπετον, ἠδʼ ἁλὸς ὅρμους, 
 αἰθερίου τε πυρὸς βιοδώτορα ἡγεμονῆα· 
 τοῖον γὰρ θεοὶ ὅρκον ὑπὸ στομάτεσσιν ἀτίζειν 
 οὐδʼ αὐτοὶ τολμῶσιν, ἀγήνορες Οὐρανίωνες.

Anonymi Epigrammatici 
 
 
 χρησμὸς δοθεὶς τοῖς Μεγαρεῦσι 
 γαίης μὲν πάσης τὸ Πελασγικὸν Ἄργος ἄμεινον, 
 ἵπποι Θεσσαλικαί, Λακεδαιμόνιαί τε γυναῖκες, 
 ἄνδρες δʼ οἳ πίνουσιν ὕδωρ καλῆς Ἀρεθούσης· 
 ἀλλʼ ἔτι καὶ τῶν εἰσιν ἀμείνονες, οἳ τὸ μεσηγὺ 
 Τίρυνθος ναίουσι καὶ Ἀρκαδίης πολυμήλου, 
 Ἀργεῖοι λινοθώρηκες, κέντρα πτολέμοιο· 
 ὑμεῖς δʼ, ὦ Μεγαρεῖς, οὐδὲ τρίτοι, οὐδὲ τέταρτοι, 
 οὐδὲ δυωδέκατοι, οὔτʼ ἐν λόγῳ, οὔτʼ ἐν ἀριθμῷ.

Anonymi Epigrammatici 
 
 
 χρησμὸς τῆς Πυθίας 
 ἱρὰ θεῶν ἀγαθοῖς ἀναπέπταται, οὐδὲ καθαρμῶν 
 χρειώ· τῆς ἀρετῆς ἥψατο οὐδὲν ἄγος. 
 ὅστις δʼ οὐλοὸς ἦτορ, ἀπόστιχε· οὔποτε γὰρ σὴν 
 ψυχὴν ἐκνίψει σῶμα διαινόμενον.

Anonymi Epigrammatici 
 
 
 χρησμὸς δοθεὶς ἐν Ἡλίου πόλει, ὅτε ἐναυάγησαν οἱ κίονες τοῦ ἱεροῦ Διὸς τοῦ ὄντος ἐκεῖσε, οἳ νῦν ἐν Βηρύτῳ 
 εἰπὲ Ποσειδάωνι· “κασιηνήτοις πεπιθέσθαι 
 πρεσβυτέροις ἐπέοικεν· ἐμῆς ἐρικυδέος αὐλῆς 
 κίοσιν οὐ κατὰ κόσμον ἀγάλλεαι·” εἰπὲ τινάξας 
 τρὶς ἅλα μαρμαρέην, καὶ πείσεται. ἢν δʼ ἀπιθήσῃ, 
 φραζέσθω, μὴ πᾶσαν ἐνιπρήσαιμι θάλασσαν 
 οὐδὲ γὰρ οὐδὲ θάλασσα Διὸς σβέννυσι κεραυνόν.

Anonymi Epigrammatici 
 
 
 χρησμὸς Πυθίας 
 Ἀρκαδίην μʼ αἰτεῖς· μέγα μʼ αἰτεῖς· οὔ τοι δώσω· 
 πολλοὶ ἐν Ἀρκαδίῃ βαλανηφάγοι ἄνδρες ἔασιν, 
 οἳ σ’ ἀποκωλύσουσιν ἐγὼ δέ τοι οὔτι μεγαίρω. 
 δώσω τοι Τεγέην ποσσίκροτον ὀρχήσασθαι, 
 καὶ καλὸν πεδίον σχοίνῳ διαμετρήσασθαι.

Anonymi Epigrammatici 
 
 
 χρησμὸς ἐν τοῖς Θήσεως βίοις ἀναφερόμενος 
 ὄλβιος οὗτος ἀνήρ, ὃς νῦν κατὰ λάινον οὐδὸν 
 Φοίβου Ἀπόλλωνος χρηστήριον εἰσαναβαίνει, 
 ἤλυθεν εὐνομίην διζήμενος· αὐτὰρ ἐγώ τοι 
 δώσω ἣν οὐκ ἄλλη ἐπιχθονίων πόλις ἕξει.

Anonymi Epigrammatici 
 
 
 χρησμὸς Πυθίας 
 ἔστι τις Ἀρκαδίης Τεγέη λευρῷ ἐνὶ χώρῳ· 
 ἔνθʼ ἄνεμοι πνείουσι δύο κρατερῆς ὑπʼ ἀνάγκης, 
 καὶ τύπος ἀντίτυπος καὶ πῆμʼ ἐπὶ πήματι κεῖται· 
 ἔνθʼ Ἀγαμεμνονίδην κατέχει φυσίζοος αἶα· 
 τὸν σὺ κομισσάμενος, Τεγέης ἐπιτάρροθος ἔσσῃ.

Anonymi Epigrammatici 
 
 
 Λυδὲ γένος, πολλῶν βασιλεῦ, μέγα νήπιε Κροῖσε, 
 μὴ βούλου πολύευκτον ἰὴν ἀνὰ δώματʼ ἀκούειν 
 παιδὸς φθεγγομένου· τὸ δέ σοι πολὺ λώιον ἀμφὶς 
 ἔμμεναι· αὐδήσει γὰρ ἐν ἤματι πρῶτον ἀνόλβῳ.

Anonymi Epigrammatici 
 
 
 τὴν πεπρωμένην μοίρην ἀδύνατά ἐστιν 
 ἀποφυγέειν καὶ θεῷ.

Anonymi Epigrammatici 
 
 
 ἰσθμὸν δὲ μὴ πυριγοῦτε, μηδʼ ὀρύσσετε· 
 Ζεὺς γάρ κʼ ἔθηκε νῆσον, εἲ κʼ ἐβούλετο.

Anonymi Epigrammatici 
 
 
 ἀλλʼ ὅταν ἐν Σίφνῳ πρυτανήϊα λευκὰ γένηται, 
 λεύκοφρύς τʼ ἀγορή, τότε δὴ δεῖ φράδμονος ἀνδρὸς 
 φράσσασθαι ξύλινόν τε λόχον κήρυκὰ τʼ ἐρυθρόν.

Anonymi Epigrammatici 
 
 
 Βάττʼ, ἐπὶ φωνὴν ἦλθες· ἄναξ δέ σε Φοῖβος Ἀπόλλων 
 ἐς Λιβύην πέμπει μηλοτρόφον οἰκιστῆρα.

Anonymi Epigrammatici 
 
 
 αἰ τὺ ἐμεῦ Λιβύην μηλοτρόφον οἶδας ἄμεινον 
 μὴ ἐλθὼν ἐλθόντος, ἄγαν ἄγαμαι σοφίην σεῦ.

Anonymi Epigrammatici 
 
 
 ὃς δέ κεν ἐς Λιβύην πολυήρατον ὕστερον ἔλθῃ 
 γᾶς ἀναδαιομένας, μετὰ οἱ ποκά φημι μελήσειν.

Anonymi Epigrammatici 
 
 
 Ἠετίων, οὔ τίς σε τίει πολύτιτον ἐόντα. 
 λάβδα κύει, τέξει δʼ ὀλοίτροχον· ἐν δὲ πεσεῖται 
 ἀνδράσι μουνάρχοισι, δικαιώσει δὲ Κόρινθον.

Anonymi Epigrammatici 
 
 
 χρησμός 
 αἰετὸς ἐν πέτρῃσι κύει, τέξει δὲ λέοντα 
 καρτερόν, ὠμηστὴν πολλῶν δʼ ὑπὸ γούνατα λύσει.

Anonymi Epigrammatici 
 
 
 ὄλβιος οὗτος ἀνήρ, ὃς ἐμὸν δόμον ἐσκαταβαίνει, 
 Κύψελος Ἠετίδης, βασιλεὺς κλειτοῖο Κορίνθου, 
 αὐτὸς καὶ παῖδες, παίδων γε μὲν οὐκέτι παῖδες.

Anonymi Epigrammatici 
 
 
 καὶ τότε δή, Μίλητε, κακῶν ἐπιμήχανε ἔργων, 
 πολλοῖσιν δεῖπνόν τε καὶ ἀγλαὰ δῶρα γενήσῃ· 
 σαὶ δʼ ἄλοχοι πολλοῖσι πόδας νίψουσι κομήταις· 
 νηοῦ δʼ ἡμετέρου Διδύμοις ἄλλοισι μελήσει.

Anonymi Epigrammatici 
 
 
 ἀλλʼ ὅταν ἡ θήλεια τὸν ἄρσενα νικήσασα 
 ἐξελάσῃ, καὶ κῦδος ἐν Ἀργείοισιν ἄρηται, 
 πολλὰς Ἀργείων ἀμφιδρυφέας τότε θήσει· 
 ὥς ποτέ τις ἐρέει καὶ ἐπεσσομένων ἀνθρώπων· 
 
 δεινὸς ὄφις ἀέλικτος ἀπώλετο δουρὶ δαμασθείς.

Anonymi Epigrammatici 
 
 
 γλαῦκʼ Ἐπικυδείδη, τὸ μὲν αὐτίκα κέρδιον οὕτως, 
 ὅρκῳ νικῆσαι καὶ χρήματα ληίσσασθαι. 
 ὄμνυʼ, ἐπεὶ θάνατός γε καὶ εὔορκον μένει ἄνδρα. 
 ἀλλʼ Ὅρκου πάις ἐστὶν ἀνώνυμος, οὐδʼ ἔπι χεῖρες 
 οὐδὲ πόδες· κραιπνὸς δὲ μετέρχεται, εἰσόκε πᾶσαν 
 συμμάρψας ὀλέσῃ γενεὴν καὶ οἶκον ἅπαντα· 
 ἀνδρὸς δʼ εὐόρκου γενεὴ μετόπισθεν ἀμείνων.

Anonymi Epigrammatici 
 
 
 ὦ μέλεοι, τί κάθησθε; λιπὼν φεῦγʼ ἔσχατα γαίης 
 δώματα καὶ πόλιος τροχοειδέος ἄκρα κάρηνα. 
 οὔτε γὰρ ἡ κεφαλὴ μενεῖ ἔμπεδον, οὔτε τὸ σῶμα, 
 οὔτε πόδες νέατοι, οὔτʼ ὦν χέρες, οὔτε τι μέσσης 
 λείπεται, ἀλλʼ ἄζηλα πέλει· κατὰ γάρ μιν ἐρείπει 
 πῦρ τε καὶ ὀξὺς Ἄρης, Συριηγενὲς ἅρμα διώκων 
 πολλὰ δὲ κἆλλʼ ἀπολεῖ πυργώματα, κοὐ τὸ σὸν οἶον 
 πολλοὺς δʼ ἀθανάτων ναοὺς μαλερῷ πυρὶ δώσει, 
 οἵ που νῦν ἱδρῶτι ῥεούμενοι ἑστήκασι, 
 δείματι παλλόμενοι· κατὰ δʼ ἀκροτάτοις ὀρόφοισιν 
 αἷμα μέλαν κέχυται, προϊδὸν κακότητος ἀνάγκην. 
 ἀλλʼ ἴτον ἐξ ἀδύτοιο, κακοῖς δʼ ἐπικίδνατε θυμόν.

Anonymi Epigrammatici 
 
 
 οὐ δύναται Παλλὰς Δίʼ Ὀλύμπιον ἐξιλάσασθαι, 
 λισσομένη πολλοῖσι λόγοις καὶ μήτιδι πυκνῇ· 
 σοὶ δὲ τόδʼ αὖτις ἔπος ἐρέω, ἀδάμαντι πελάσσας. 
 τῶν ἄλλων γὰρ ἁλισκομένων, ὅσα Κέκροπος οὖρος 
 ἐντὸς ἔχει, κευθμών τε Κιθαιρῶνος ζαθέοιο, 
 τεῖχος Τριτογενεῖ ξύλινον διδοῖ εὐρύοπα Ζεὺς 
 μοῦνον ἀπόρθητον τελέθειν, τὸ σὲ τέκνα τʼ ὀνήσει. 
 μηδὲ σὺ γʼ ἱπποσύνην τε μένειν καὶ πεζὸν ἰόντα 
 πολλὸν ἀπʼ ἠπείρου στρατὸν ἥσυχος, ἀλλʼ ὑποχωρεῖν, 
 νῶτον ἐπιστρέψας· ἔτι τοί ποτε κἀντίος ἔσσῃ. 
 ὦ θείη Σαλαμίς, ἀπολεῖς δὲ σὺ τέκνα γυναικῶν, 
 ἤ που σκιδναμένης Δημήτερος, ἢ συνιούσης.

Anonymi Epigrammatici 
 
 
 χρησμὸς Πυθίας 
 ἐχθρὲ περικτιόνεσσι, φίλʼ ἀθανάτοισι θεοῖσι, 
 εἴσω τὸν προβόλαιον ἔχων, πεφυλαγμένος ἧσο, 
 καὶ κεφαλὴν πεφύλαξο· καὶ δὲ τὸ σῶμα σαώσει.

Anonymi Epigrammatici 
 
 
 χρησμός 
 ὦ νήπιοι, ἐπιμέμφεσθε ὅσα ὑμῖν ἐκ τῶν 
 Μενελάου τιμωρημάτων Μίνως ἔπεμψε μηνίων 
 δακρύματα, ὅτι οἱ μὲν οὐ συνεξεπροήξαντο αὐτῷ τὸν 
 ἐν Καμικῷ θάνατον γενόμενον, ὑμεῖς δὲ ἐκείνοισι 
 τὴν ἐκ Σπάρτης ἁρπαχθεῖσαν ὑπʼ ἀνδρὸς βαρβάρου γυναῖκα.

Anonymi Epigrammatici 
 
 
 ὑμῖν δʼ, ὦ Σπάρτης οἰκήτορες εὐρυχόροιο, 
 ἢ μέγα ἄστυ ἐρικυδὲς ὑπʼ ἀνδράσι Περσεΐδῃσι 
 πέρθεται· ἢ τὸ μὲν οὐχί, ἀφʼ Ἡρακλέους δὲ γενέθλης 
 πενθήσει βασιλῆ φθίμενον Λακεδαίμονος οὖρος. 
 οὐ γὰρ τὸν ταύρων σχήσει μένος οὐδὲ λεόντων 
 ἀντιβίην Ζηνὸς γὰρ ἔχει μένος· οὐδέ ἑ φημι 
 σχήσεσθαι, πρὶν τῶνδʼ ἕτερον διὰ πάντα δάσηται.

Athenaeus 
 
 
 χρησμὸς Πυθίας 
 φράζεο βαρβαρόφωνος ὅταν ζυγὸν εἰς ἅλα βάλλῃ 
 βύβλινον, Εὐβοΐης ἀπέχειν πολυμηκάδας αἶγας.

Athenaeus 
 
 
 —Βάκιδος χρησμὸς περὶ τῆς τῶν Ἑλλήνων νίκης 
 ἀλλʼ ὅταν Ἀρτέμιδος χρυσαόρου ἱερὸν ἀκτὴν 
 νηυσὶ γεφυρώσωσι καὶ εἰναλίην Κυνόσουραν 
 ἐλπίδι μαινομένῃ, λιπαρὰς πέρσαντες Ἀθήνας, 
 δῖα Δίκη σβέσσει κρατερὸν Κόρον,Ὕβριος υἱόν, 
 δεινὸν μαιμώωντα, δοκεῦντʼ ἀνὰ πάντα πιθέσθαι. 
 χαλκὸς γὰρ χαλκῷ συμμίξεται, αἵματι δʼ Ἄρης 
 πόντον φοινίξει· τότʼ ἐλεύθερον Ἑλλάδος ἦμαρ 
 εὐτύοπα Κρονίδης ἐπάγει καὶ πότνια Νίκη.

Athenaeus 
 
 
 τὴν δʼ ἐπὶ Θερμώδοντι καὶ Ἀσωπῷ λεχεποίῃ 
 Ἑλλήνων σύνοδον καὶ βαρβαρόφωνον ἰυγήν, 
 τῇ πολλοὶ πεσέονται ὑπὲρ λάχεσίν τε μόρον τε 
 τοξοφόρων Μήδων, ὅταν αἴσιμον ἦμαρ ἐπέλθῃ.

Anonymi Epigrammatici 
 
 
 χρησμὸς δοθεὶς Μενελάῳ καὶ Ἀλεξάνδρῳ 
 τίπτε δύω βασιλῆες, ὁ μὲν Τρώων, ὁ δʼ Ἀχαιῶν, 
 οὐ ταὐτὰ φρονέοντες ἐμὸν δόμον εἰσανέβητε, 
 ἤτοι ὁ μὲν πώλοιο γόνον διζήμενος εὑρεῖν, 
 αὐτὰρ ὁ πῶλον ἄγειν; τί νυ μήσεαι, ὦ μεγάλε Ζεῦ;

Cleobulus 
 
 
 εἷς ὁ πατήρ, παῖδες δυοκαίδεκα· τῶν δὲ ἑκάστῳ 
 παῖδες δὶς τριήκοντα διάνδιχα εἶδος ἔχουσαι· 
 αἱ μὲν λευκαὶ ἔασιν ἰδεῖν, αἱ δʼ αὖτε μέλαιναι· 
 ἀθάνατοι δὲ τʼ ἐοῦσαι, ἀποφθινύθουσιν ἅπασαι.

Anonymi Epigrammatici 
 
 
 ἐκ τῆς Πυθίας τῷ βασιλεῖ Ἀδριανῷ 
 ἄγνωστόν μʼ ἐρέεις γενεῆς καὶ πατρίδος αἴης 
 ἀμβροσίου Σειρῆνος· ἕδος δʼ Ἰθάκη τις Ὁμήρου· 
 Τηλέμαχος δὲ πατήρ, καὶ Νεστορέη Πολυκάστη 
 μήτηρ, ἥ μιν ἔτικτε βροτῶν πολυπάνσοφον ἄλλων.

Anonymi Epigrammatici 
 
 
 εἰς σταφίδα 
 εἴ με νέην ἔλαβες, τάχα μου πίες ἐκχυθὲν αἷμα 
 νῦν δʼ ὅτε γηραλέην μʼ ἐξετέλεσσε χρόνος, 
 ἔσθιε τὴν ῥυσαινομένην, ὑγρὸν οὐδὲν ἔχουσαν, 
 ὀστέα συνθραύων σαρκὶ σὺν ἡμετέρῃ.

Anonymi Epigrammatici 
 
 
 πήρην σὴν ὀπίσω, κάλαθον χερί, τὸν τράγον ὤμοις, 
 αἰπόλε, σῶν ἀγρῶν σύμβολα πάντα φέρεις.

Anonymi Epigrammatici 
 
 
 εἰμὶ χαμαίζηλον ζῴων μέλος· ἢν δʼ ἀφέλῃς μου 
 γράμμα μόνον, κεφαλῆς γίνομαι ἄλλο μέρος· 
 ἢν δʼ ἕτερον, ζῷον πάλιν ἔσσομαι· ἢν δὲ καὶ ἄλλο, 
 οὐ μόνον εὑρήσεις, ἀλλὰ διηκόσια.

Anonymi Epigrammatici 
 
 
 τέσσαρα γράμματʼ ἔχων ἀνύω τρίβον ἢν δὲ τὸ πρῶτον 
 γράμμʼ ἀφέλῃς, ἀίω· καὶ τὸ μετʼ αὐτὸ πάλιν, 
 βορβόρῳ εὑρήσεις ἐμὲ φίλτατον· ἢν δὲ τὸ λοῖσθον 
 αἴρῃς, εὑρήσεις ἐπίρρημα τόπου.

Anonymi Epigrammatici 
 
 
 λαμπάδα μὲν προέηκεν Ἔρως καὶ τόξα καὶ ἰούς, 
 Αἰθιόπων δὲ κόνιν ἀντὶ βελῶν προχέει.

Anonymi Epigrammatici 
 
 
 οὐδὲν ἔσωθεν ἔχω, καὶ πάντα μοι ἔνδοθέν ἐστι, 
 προῖκα δʼ ἐμῆς ἀρετῆς πᾶσι δίδωμι χάριν.

Anonymi Epigrammatici 
 
 
 ἐν πυρὶ κοιμηθεῖσα κόρη θάνεν ὁ προδότης δὲ 
 οἶνος· ὑφʼ οὗ δὲ θάνεν, Παλλάδος ἦν στέλεχος· 
 ὁ κτείνας ναυηγός· ἐνὶ ζώοντι δὲ τύμβῳ 
 κεῖται μεμφομένη τὰς Βρομίου χάριτας.

Anonymi Epigrammatici 
 
 
 Παλλὰς καὶ Βρόμιος τε καὶ ὁ κλυτὸς Ἀμφιγυήεις, 
 οἱ τρεῖς τὴν μούνην παρθένον ἠφάνισαν.

Anonymi Epigrammatici 
 
 
 οὐδεὶς βλέπων βλέπει με, μὴ βλέπων δʼ ὁρᾷ· 
 ὁ μὴ λαλῶν λαλεῖ, ὁ μὴ τρέχων τρέχει· ˘ 
 ψευδὴς δʼ ὑπάρχω, πάντα τἀληθῆ λέγων.˘

Anonymi Epigrammatici 
 
 
 ἄγονος ἐξ ἀγόνων, βελεηφόρος, ἔμβρεφος, ἄρσις.

Anonymi Epigrammatici 
 
 
 χρησμὸς δοθεὶς Κροίσῳ τῷ Λυδῷ 
 ἀλλʼ ὅταν ἡμίονος βασιλεὺς Μήδοισι γένηται, 
 καὶ τότε, Λυδὲ ποδαβρέ, πολυψήφιδα παρʼ Ἕρμον 
 φεύγειν, μηδὲ μένειν, μηδʼ αἰδεῖσθαι κακὸς εἶναι.

Anonymi Epigrammatici 
 
 
 χρησμὸς δοθεὶς Ἀρχιλόχῳ 
 ἀθάνατός σοι παῖς καὶ ἀοίδιμος, ὦ Τελεσίκλεις, 
 ἔσσετʼ ἐν ἀνθρώποισιν, ὃς ἂν πρῶτός σε προσείπῃ 
 νηὸς σῆς ἀποβάντα φίλῃ ἐν πατρίδι γαίῃ.

Anonymi Epigrammatici 
 
 
 χρησμὸς δοθεὶς τῇ μητρὶ Ἀλεξάνδρου ἐν Κυζίκῳ 
 Πέρσαι λάτριν ἐμὸν σημάντορα χειρὶ βιαίῃ 
 ἔκτανον, οἰκεία δὲ κόνις νέκυν ἀμφικαλύπτει· 
 τοῦ δʼ ἤν τις Φαέθοντι θοῶς λεύκʼ ὀστέα δείξῃ, 
 οὗτός τοι Περσῶν τὸ μέγα κράτος ἔνδοθι θραύσει· 
 
 κεῖται δʼ Ἀσίδος ἐντὸς ὁριζομένᾐ ἐνὶ νήσῳ 
 δάφνῃ καὶ ῥείθροισι παραὶ Πελίοιο γέροντος· 
 φράζεο δʼ ἀνέρα μάντιν ὑφηγητῆρα κελεύθου 
 Φωκέα, ὃς ψαμάθοισιν Ἀπαρνίδος οἰκία ναίει.

Anonymi Epigrammatici 
 
 
 Κωνσταντῖνος, ἐλθὼν ἐν τῇ Τροίᾳ πλησίον, ἠβουλήθη 
 λήθη κτίσαι πόλιν βασιλικήν, καὶ λαβὼν τὸν 
 χρησμὸν ἀνεχώρησεν καὶ κτίζει Κωνσταντινούπολιν 
 οὐ θέμις ἐν Τροίης σε πάλαι τμηθέντι θεμείλῳ 
 Ῥώμης ἱδρῦσαι νέον οὔνομα· βαῖνε δὲ χαίρων 
 ἐς Μεγαρήιον ἄστυ Προποντίδος ἄγχι θαλάσσης, 
 ἔνθʼ ἰχθῦς ἔλαφός τε νομὸν βόσκουσι τὸν αὐτόν.

Anonymi Epigrammatici 
 
 
 τίπτε με τῶν καρύων ἕνεκεν πληγῇσι πιέζεις, 
 ὦ μῆτερ; τάδε πάντα καλαὶ διεμοιρήσαντο 
 παρθένοι. ἦ γὰρ ἐμεῖο Μελίσσιον ἕβδομα δοιά, 
 ἡ δὲ δυωδέκατον Τιτάνη λάβεν· ἕκτον ἔχουσιν 
 καὶ τρίτον Ἀστυόχη φιλοπαίγμονες ἠδὲ Φίλιννα· 
 εἴκοσι δʼ ἁρπάξασα Θέτις λάβε, δώδεκα Θίσβη· 
 ἡ δʼ, ὅρα, ἡδὺ γελᾷ Γλαύκη παλάμῃσιν ἔχουσα 
 ἕνδεκα· τοῦτο δέ μοι κάρυον περιλείπεται οἶον.

Anonymi Epigrammatici 
 
 
 
 α. ποῦ σοι μῆλα βέβηκεν, ἐμὸν τέκος; β. ἕκτα μὲν Ἰνὼ 
 δοιά, καὶ ὀγδοάτην μοῖραν ἔχει Σεμέλη· 
 
 Αὐτονόη δὲ τέταρτον ἀφήρπασεν αὐτάρ Ἀγαυὴ 
 πέμπτον ἐμῶν κόλπων ᾤχετʼ ἀπαινυμένη· 
 σοὶ δʼ αὐτῇ δέκα μῆλα φυλάσσεται· αὐτάρ ἔγωγε, 
 ναὶ μὰ φίλην Κύπριν, ἓν τόδε μοῦνον ἔχω.

Anonymi Epigrammatici 
 
 
 Δρεψαμένη ποτὲ μῆλα φίλαις διεδάσσατο Μυρτώ· 
 Χρυσίδι μὲν μήλων πέμπτον πόρε, τέτρατον Ἡροῖ, 
 ἐννεακαιδέκατον Ψαμάθῃ, δέκατον Κλεοπάτρῃ· 
 αὐτάρ ἐεικοστον δωρήσατο Παρθενοπείῃ· 
 δώδεκα δʼ Εὐάδνῃ μοῦνον πόρεν αὐτάρ ἐς αὐτὴν 
 ἤλυθον ἐκ πάντων ἑκατὸν καὶ εἴκοσι μῆλα.

Anonymi Epigrammatici 
 
 
 Ἀντομέναις ποτὲ μῆλα φίλαις διεμοιρήσαντο 
 Ἰνὼ καὶ Σεμέλη δώδεκα παρθενικαῖς. 
 καὶ ταῖς μὲν Σεμέλη πόρεν ἄρτια· ταῖς δὲ περισσὰ 
 δῶκε κασιγνήτη· μῆλα δʼ ἔχεν πλέονα. 
 ἡ μὲν γὰρ τρισσῇσι τρίʼ ἕβδομα δῶκεν ἑταίραις, 
 ταῖς δὲ δύο πάντων πέμπτον ἔδωκε λάχος· 
 ἕνδεκα δʼ Ἀστυνόμη μιν ἀφείλατο, καὶ οἱ ἔλειπεν 
 μοῦνα κασιγνήταις μῆλα δύω φερέμεν. 
 ἡ δʼ ἑτέρη πισύρεσσι πόρεν δύο τέτρατα μήλων, 
 πέμπτῃ δʼ ἑκταίην μοῖραν ἔδωκεν ἔχειν· 
 τέσσαρα δʼ Εὐρυχόρῃ δῶρον πόρε· τέτρασι δʼ ἄλλοις 
 μήλοισιν Σεμέλη μίμνεν ἀγαλλομένη.

Anonymi Epigrammatici 
 
 
 ἡ καρύη πολλοῖσιν ἐβεβρίθει καρύοισιν· 
 νῦν δέ τις ἐξαπίνης μιν ἀπέθρισεν ἀλλὰ τί φησιν; 
 “ ἐκ μὲν ἐμεῦ καρύων πέμπτον λάβε Παρθενόπεια· 
 ὀγδόατον δὲ Φίλιννα φέρει λάχος· ἡ δʼ Ἀγανίππη 
 τέτρατον· ἑβδομάτῳ δʼ ἐπιτέρπεται Ὠρείθυια· 
 ἕκτην δʼ Εὐρυνόμη καρύων ἐδρέψατο μοίρην 
 τρισσαὶ δʼ ἓξ ἑκατὸν Χάριτες διεμοιρήσαντο· 
 ἐννάκι δʼ ἐννέα Μοῦσαι ἐμεῦ λάβον ἑπτὰ δὲ λοιπὰ 
 δήεις ἀκρεμόνεσσιν ἐφήμενα τηλοτέροισιν.”

Anonymi Epigrammatici 
 
 
 ἑπτάλοφον ποτὶ ἄστυ Γαδειρόθεν, ἕκτον ὁδοῖο 
 Βαίτιος εὐμύκους ἄχρις ἐς ἠιόνας· 
 κεῖθεν δʼ αὖ πέμπτον Πυλάδου μετὰ Φώκιον οὖδας, 
 Ταύρη χθὼν, βοέης οὔνομʼ ἀπʼ εὐετίης· 
 Πυρήνην δέ τοι ἔνθεν ἐπʼ ὀρθόκραιρον ἰόντι 
 ὄγδοον, ἠδὲ μιῆς δωδέκατον δεκάτης. 
 Πυρήνης δὲ μεσηγὺ καὶ Ἄλπιος ὑψικαρήνου 
 τέτρατον· Αὐσονίης αἶψα δυωδέκατον 
 ἀρχομένης ἤλεκτρα φαείνεται Ἠριδανοῖο. 
 ὦ μάκαρ, ὃς δισσὰς ἤνυσα χιλιάδας, 
 πρὸς δʼ ἔτι πέντʼ ἐπὶ ταῖς ἑκατοντάδας ἔνθεν ἐλαύνων 
 ἡ γὰρ Ταρπείη μέμβλετʼ ἀνακτορίη.

Anonymi Epigrammatici 
 
 
 Εὐβλεφάροιο Δίκης ἱερὰ κρήδεμνα μιήνας, 
 ὄφρα σε, πανδαμάτωρ χρυσέ, βλέποιμι τόσον, 
 οὐδὲν ἔχω· πίσυρας γὰρ ἐπʼ οὐκ ἀγαθοῖσι ταλάντων 
 οἰωνοῖσι μάτην δῶκα φίλοις δεκάδας· 
 ἥμισυ δʼ αὖ, τρίτατόν τε καὶ ὄγδοον, ὦ πολύμορφοι 
 ἀνθρώπων κῆρες, ἐχθρὸν ἔχοντα βλέπω.

Anonymi Epigrammatici 
 
 
 πέμπτον μοι κλήρου, παῖ, λάμβανε· δωδέκατον δὲ 
 δέξο, δάμαρ· πίσυρες δʼ υἱέος οἰχομένου 
 παῖδες, ἀδελφειοί τε δύω, καὶ ἀγάστονε μῆτερ, 
 ἑνδεκάτην κλήρου μοῖραν ἕκαστος ἔχε. 
 αὐτὰρ, ἀνεψιαδοῖ, δυοκαίδεκα δέχθε τάλαντα· 
 Εὔβουλος δʼ ἐχέτω πέντε τάλαντα φίλος. 
 πιστοτάτοις δμώεσσιν ἐλευθερίην καὶ ἄποινα, 
 μισθὸν ὑπηρεσίης, τοῖσδε δίδωμι τάδε· 
 ὧδε δὲ λαμβανέτωσαν Ὀνήσιμος εἴκοσι πέντε 
 μνᾶς ἐχέτω· Δᾶος δʼ εἴκοσι μνᾶς ἐχέτω, 
 πεντήκοντα Σύρος, Συνετὴ δέκα, Τίβιος ὀκτώ· 
 ἑπτὰ δὲ μνᾶς Συνετῷ παιδὶ δίδωμι Σύρου. 
 ἐκ δὲ τριηκόντων κοσμήσατε σῆμα ταλάντων, 
 ῥέζετε δʼ Οὐδαίῳ Ζανὶ θυηπολίην 
 δισσῶν ἔς τε πυρὴν καὶ ἄλφιτα καὶ τελαμῶνας, 
 εἰκαίην δοιῶν σῶμα χάριν λαβέτω.

Anonymi Epigrammatici 
 
 
 ἠέλιος, μήνη τε καὶ ἀμφίθέοντος ἀλῆται 
 ξωοφόρου τοίην τοι ἐπεκλώσαντο γενέθλην 
 ἕκτην μὲν βιότοιο φίλῃ παρὰ μητέρι μεῖναι 
 ὀρφανὸν ὀγδοάτην δὲ μετʼ ἀντιβίοισιν ἀνάγκῃ 
 θητεύειν, νόστον τε γυναῖκά τε παῖδά τʼ ἐπʼ αὐτῇ 
 τηλύγετον δώσουσι θεοὶ τριτάτῃ ἐπὶ μοίρῃ· 
 δὴ τότε σοι Σκυθικοῖσιν ὑπʼ ἔγχεσι παῖς τε δάμαρ τε 
 ὄλλυνται. σὺ δὲ τοῖσιν ἐπʼ ἄλγεσι δάκρυα χεύσας, 
 ἑπτὰ καὶ εἴκοσ’ ἔτεσσι βίου ποτὶ τέρμα περήσεις.

Anonymi Epigrammatici 
 
 
 τύμβος ἐγώ· κεύθω δὲ πολύστονα τέκνα Φιλίννης, 
 τοῖον μαψιτόκων καρπὸν ἔχων λαγόνων 
 πέμπτον ἐν ἠιθέοις, τρίτατον δʼ ἐνὶ παρθενικῇσιν, 
 τρεῖς δέ μοι ἀρτιγάμους δῶκε Φίλιννα κόρας· 
 λοιποὶ δʼ ἠελίοιο πανάμμοροι ἠδὲ καὶ αὐδῆς 
 τέσσαρες ἐκ λαγόνων εἰς Ἀχέροντα πέσον.

Anonymi Epigrammatici 
 
 
 οὗτός τοι Διόφαντον ἔχει τάφος· ἆ μέγα θαῦμα· 
 καὶ τάφος ἐκ τέχνης μέτρα βίοιο λέγει. 
 ἕκτην κουρίζειν βιότου θεὸς ὤπασε μοίρην 
 δωδεκάτην δʼ ἐπιθείς, μῆλα πόρεν χνοάειν· 
 τᾖ δʼ ἄρʼ ἐφʼ ἑβδομάτῃ τὸ γαμήλιον ἥψατο φέγγος, 
 ἐκ δὲ γάμων πέμπτῳ παῖδʼ ἐπένευσεν ἔτει. 
 
 αἰαῖ, τηλύγετον δειλὸν τέκος, ἥμισυ πατρὸς 
 † τοῦδε καὶ ἡ κρυερὸς μέτρον ἑλὼν βιότου. 
 πένθος δʼ αὖ πισύρεσσι παρηγορέων ἐνιαυτοῖς 
 τῇδε πόσου σοφίᾐ τέρμʼ ἐπέρησε βίου.

Anonymi Epigrammatici 
 
 
 παντός ὅσου βεβίωκε χρόνου παῖς μὲν τὸ τέταρτον 
 Δημοχάρης βεβίωκε· νεηνίσκος δὲ τὸ πέμπτον 
 τὸ τρίτον εἰς ἄνδρας· πολιὸν δʼ ὅτʼ ἀφίκετο γῆρας 
 ἔζησεν λοιπὰ τρισκαίδεκα γήραος οὐδῷ.

Anonymi Epigrammatici 
 
 
 οἷον ἀδελφειὸς μʼ ἐβιήσατο, πέντε τάλαντα 
 οὐχ ὁσίῃ μοίρῃ πατρικὰ δασσάμενος. 
 ἑπτὰ κασιγνήτοιο τόδʼ ἑνδεκάτων πολύδακρυς 
 πέμπτον ἔχω μοίρης. Ζεῦ, βαθὺν ὕπνον ἔχεις.

Anonymi Epigrammatici 
 
 
 εἶπε κυβερνητῆρι, πλατὺν πόρον Ἀδριακοῖο 
 τέμνων νηί, ἁλὸς πόσα λείπεται εἰσέτι μέτρα; 
 
 τὸν δʼ ἀπαμείβετο· “ Ναῦτα, μέσον Κριοῖο μετώπου 
 Κρηταίου, Σικελῆς τε Πελωρίδος ἑξάκι μέτρα 
 χίλια, δοιῶν δʼ αὖτε παροιχομένοιο δρόμοιο 
 πέμπτων διπλάσιον Σικελὴν ἐπὶ πορθμίδα λείπει.”

Anonymi Epigrammatici 
 
 
 τῶν πισύρων κρουνῶν ὁ μὲν ἤματι πλῆσεν ἅπασαν 
 δεξαμενήν, δυσὶ δʼ οὗτος, ὃ δʼ ἐν τρισὶν ἤμασιν οὗτος, 
 τέτρατος ἐν τετόρεσσι· πόσῳ πλήσουσιν ἅπαντες;

Anonymi Epigrammatici 
 
 
 οἶγέ με, καὶ πισύρεσσιν ἐνιπλήσω παρεοῦσαν 
 δεξαμενὴν ὥραις, κρουνὸς ἅλις προρέων· 
 δεξιτερὸς δʼ ἄρʼ ἐμεῖο τόσαις ἀπολείπεται ὥραις, 
 ὄφρα μιν ἐμπλήσει· δὶς δὲ τόσαις ὁ τρίτος. 
 εἰ δʼ ἄμφω σὺν ἐμοὶ προχέειν ῥόου ἑσμὸν ἀνώγοις, 
 εἰν ὀλίγῃ μοίρῃ πλήσομεν ἠματίῃ.

Anonymi Epigrammatici 
 
 
 Κύκλωψ † ἐγὼ Πολύφημος ὁ χάλκεος· οἷα δʼ ἐπʼ αὐτῷ 
 τεῦξέ τις ὀφθαλμὸν καὶ στόμα καὶ παλάμην, 
 κρουνοῖς συζεύξας· στάζοντι δὲ πάμπαν ἔοικεν, 
 ἠδʼ ἔτι καὶ βλύζων φαίνετʼ ἀπὸ στόματος. 
 κρουνῶν δʼ οὔτις ἄτακτος· ὁ μὲν παλάμης τρισὶ μούνοις 
 ἤμασιν ἐμπλήσει δεξαμενὴν προρέων 
 ἠμάτιος γλήνης· στόμα δʼ ἤματος ἐν δύο πέμπτοις. 
 τίς κʼ ἐνέποι τρισσοῖς ἶσα θέοντα χρόνον;

Anonymi Epigrammatici 
 
 
 ὡς ἀγαθὸν κρητῆρι θοοὶ κερόωσι ῥέεθρον 
 οἵδε δύω ποταμοί, καὶ Βρομίοιο Χάρις. 
 ἶσος δʼ οὐ πάντεσσι ῥόου δρόμος· ἀλλά μιν οἶος 
 Νεῖλος μὲν προρέων ἠμάτιος κορέσει, 
 
 τόσσον ὕδωρ μαζῶν ἀπερεύγεται· ἐκ δʼ ἄρα Βάκχου; 
 θύρσος ἐνὶ τρισσοῖς ἤμασιν οἶνον ἱείς· 
 σὸν δὲ κέρας, Ἀχελῷε, δύʼ ἤμασι. νῦν δʼ ἅμα πάντες 
 ῥεῖτε καὶ εἰν ὥραις πλήσετέ μιν ὀλίγαις.

Anonymi Epigrammatici 
 
 
 ὦ γύναι, ὡς πενίης ἐπελήσαο· ἣ δʼ ἐπίκειται 
 αἰὲν ἀναγκαίῃ κέντρα φέρουσα πόνων. 
 μνᾶν ἐρίων νήθεσκες ἐν ἤματι πρεσβυτέρη δὲ 
 θυγατέρων καὶ μνᾶν καὶ τρίτον εἷλκε κρόκης· 
 ὁπλοτέρη δὲ μιῆς φέρεν ἥμισυ. νῦν δʼ ἅμα πάσαις 
 δόρπον ἐφοπλίζεις μνᾶν ἐρύσασα μόνον.

Anonymi Epigrammatici 
 
 
 οἵδε λοετροχόοι τρεῖς ἕσταμεν ἐνθάδʼ Ἔρωτες, 
 καλλιρόου πέμποντες ἐπʼ εὐρίποιο λοετρά. 
 δεξιτερὸς μὲν ἔγωγε τανυπτερύγων ἀπὸ ταρσῶν 
 ἤματος ἑκταίῃ μοίρῃ ἔνι τόνδε κορέσσω· 
 λαιὸς δʼ αὖ πισύρεσσιν ἀπʼ ἀμφιφορῆος ἐν ὥραις· 
 ἐκ δʼ ὁ μέσος τόξοιο κατʼ ἤματος αὐτὸ τὸ μέσσον. 
 φράζεο δʼ, ὡς ὀλίγῃ κεν ἐνιπλήσαιμεν ἐν ὥρῃ, 
 ἐκ πτερύγων τόξου τε καὶ ἀμφιφορῆος ἱέντες.

Anonymi Epigrammatici 
 
 
 Πλινθουργοί, μάλα τοῦτον ἐπείγομαι οἶκον ἐγεῖραι, 
 ἦμαρ δʼ ἀννέφελον τόδε σήμερον, οὐδʼ ἔτι πολλῶν 
 χρηίζω, πᾶσαν δὲ τριηκοσίῃσι δέουσαν 
 πλίνθον ἔχω. σὺ δὲ μοῦνος ἐν ἤματι τόσσον ἔτευχες· 
 
 παῖς δέ τοι ἐκ καμάτοιο διηκοσίαις ἀπέληγεν 
 γαμβρὸς δʼ αὖ τόσσῃσι καὶ εἰσέτι πεντήκοντα. 
 τρισσαῖς συζυγίαις πόσσαις τόδε τεύχεται ὥραις;

Anonymi Epigrammatici 
 
 
 δάκρυ παρὰ στάξαντες ἀμείβετε· οἵδε γὰρ ἡμεῖς, 
 οὓς τόδε δῶμα πεσὸν ὤλεσεν Ἀντιόχου 
 δαιτυμόνας, ἴσης τε ˘ θεὸς δαιτός τε τάφου τε 
 τόνδʼ ἔπορεν χῶρον. τέσσαρες ἐκ Τεγέης 
 κείμεθα· Μεσσήνης δὲ δυώδεκα· ἐκ δέ τε πέντε 
 Ἄργεος· ἐκ Σπάρτης δʼ ἥμισυ δαιτυμόνων, 
 αὐτός τʼ Ἀντίοχος· πέμπτου δέ τε πέμπτον ὄλοντο 
 Κεκροπίδαι· σὺ δʼ Ὕλαν κλαῖε, Κόρινθε, μόνον.

Anonymi Epigrammatici 
 
 
 Νικαρέτη παίζουσα σὺν ἡλικιώτισι πέντε, 
 ὧν εἶχεν καρύων Κλεῖτʼ ἔπορεν τὸ τρίτον, 
 καὶ Σαπφοῖ τὸ τέταρτον, Ἀριστοδίκᾐ δὲ τὸ πέμπτον, 
 εἰκοστὸν Θεανοῖ καὶ πάλι δωδέκατον, 
 εἰκοστὸν τέτρατον δὲ Φιλιννίδι· καὶ περιῆν δὲ 
 πεντήκοντʼ αὐτῇ Νικαρέτῃ κάρυα.

Anonymi Epigrammatici 
 
 
 γνωμονικῶν Διόδωρε μέγα κλέος, εἰπέ μοι ὥρην, 
 ἡνίκʼ ἀπʼ ἀντολίης πόλον ἥλατο χρύσεα κύκλα 
 ἠελίου. “τοῦ δῆτοι ὅσον τρία πέμπτα δρόμοιο, 
 τετράκι τόσσον ἔπειτα μεθʼ Ἑσπερίην ἅλα λείπει.”

Anonymi Epigrammatici 
 
 
 Ζεῦ μάκαρ, ἦ ῥά τοι ἔργα τάδʼ εὔαδεν, οἷα γυναῖκες 
 Θεσσαλικαὶ παίζουσι; μαραίνεται ὄμμα Σελήνης 
 ἐκ μερόπων ἴδον αὐτός· ἔην δʼ ἔτι νυκτὸς ἐπʼ ἠῶ 
 δὶς τόσον ὅσσα δύʼ ἕκτα καὶ ἕβδομον οἰχομένοιο.

Anonymi Epigrammatici 
 
 
 Ἀπλανέων ἄστρων, παρόδους τ ἐπὶ τοῖσιν ἀλητῶν 
 εἰπέ μοι, ἡνίκʼ ἐμὴ χθιζὸν ἔτικτε δάμαρ. 
 ἦμαρ “ ἔην, ὅσσον τε δὶς ἕβδομον ἀντολίηθεν, 
 ἑξάκι τόσσον ἔην Ἑσπερίην ἐς ἅλα.”

Anonymi Epigrammatici 
 
 
 ἔγρεσθʼ, Ἠριγένεια παρέδραμε· πέμπτον, ἔριθοι, 
 λειπομένης τρισσῶν οἴχεται ὀγδοάτων.

Anonymi Epigrammatici 
 
 
 Σύρτιος ἐν τενάγεσσι πατήρ θάνεν. ἐκ δʼ ἄρʼ ἐκείνης 
 πέντε τάλαντα φέρων ἤλυθε ναυτιλίης 
 οὗτος ἀδελφειῶν προφερέστατος· ἦ γὰρ ἔμοιγε 
 δῶκεν ἑῆς μοίρης διπλάσιον τριτάτων 
 δοιῶν, ἡμετέρης δὲ δύʼ ὄγδοα μητέρι μοίρης 
 ὤπασεν, οὐδὲ δίκης ἤμβροτεν ἀθανάτων.

Anonymi Epigrammatici 
 
 
 
 α. ἁ βάσις ἃν πατέω σὺν ἐμοὶ βάρος ἁλίκον ἕλκει. 
 
 β. χἀ κρηπὶς σὺν ἐμοὶ τόσσα τάλαντα φέρει. 
 
 α. ἀλλʼ ἐγὼ οἶος ἅπαξ τὰν σὰν βάσιν ἐς δὶς ἀνέλκω. 
 
 β. κἠγὼ μοῦνος ἐὼν σὰν βάσιν ἐς τρὶς ἄγω.

Anonymi Epigrammatici 
 
 
 
 α. δός μοι δέκα μνᾶς, καὶ τριπλοῦς σοῦ γίνομαι. 
 
 β. κἀγὼ λαβὼν σοῦ τὰς ἴσας, σοῦ πενταπλοῦς.

Anonymi Epigrammatici 
 
 
 
 α. δός μοι δύο μνᾶς, καὶ διπλοῦς σοῦ γίνομαι. 
 
 β. κἀγὼ λαβὼν σοῦ τὰς ἴσας, σοῦ τετραπλοῦς.

Homerus 
 
 
 Ὅμηρος Ἡσιόδῳ ἐρωτήσαντι, πόσον τὸ τῶν 
 Ἑλλήνων πλῆθος τὸ κατὰ τῆς Ἰλίου στρατεῦσαν 
 ἑπτὰ ἔσαν μαλεροῦ πυρὸς ἐσχάραι· ἐν δὲ ἑκάστῃ 
 πεντήκοντʼ ὀβελοί, περὶ δὲ κρέα πεντήκοντα· 
 τρὶς δὲ τριηκόσιοι περὶ ἓν κρέας ἦσαν Ἀχαιοί.

Germanus 
 
 
 χρησμὸς δοθεὶς Ἰουλιανῷ τῷ ἀποστάτῃ, ὅτε τὴν 
 γενέθλιον ἡμέραν ἐπιτελῶν ἑαυτοῦ διῆγεν περὶ 
 Κτησιφῶντα ἀγῶνας ἱππικοὺς θεώμενος 
 γηγενέων ποτὲ φῦλον ἐνήρατο μητίετα Ζεύς, 
 ἔχθιστον μακάρεσσιν Ὀλύμπια δώματʼ ἔχουσιν. 
 Ῥωμαίων βασιλεὺς Ἰουλιανὸς θεοειδὴς 
 μαρνάμενος πόλιας πόλιας καὶ τείχεα μακρὰ 
 ἀγχεμάχων διέπερσε πυρὶ κρατερῷ τε σιδήρῳ, 
 νωλεμέως δʼ ἐδάμασσε καὶ ἔθνεα πολλὰ καὶ ἄλλα· 
 ὃς ῥα καὶ ἑσπερίων ἀνδρῶν Ἀλαμανικὸν οὖδας 
 ὑσμίναις πυκναῖσιν ἑλὼν ἀλάπαξεν ἀρούρας.

Anonymi Epigrammatici 
 
 
 χρησμὸς δοθεὶς Τιμοκράτῃ Ἀθηναίῳ ἐρωτήσαντι 
 περὶ ἐπιληψίας 
 μείζονʼ ἀειράμενος κεφαλῆς ποιμνηίου εὐλὴν 
 μηκάδος, ἀγρονόμοιο δέμας περικάββαλε μήλου, 
 ἑρπηστὰν πολύπλαγκτον ἐϋρρήνου ἀπὸ κόρσης.

Anonymi Epigrammatici 
 
 
 χρησμὸς δοθεὶς τῷ Αἰγεῖ ἐρωτήσαντι περὶ παιδοποιΐας 
 ἀσκοῦ τὸν προὔχοντα ποδαιόνα, φίλτατε λαῶν, 
 μὴ λῦσαι, πρὶν γουνὸν Ἀθηναίων ἀφικέσθαι.

Anonymi Epigrammatici 
 
 
 εἰς τὸ ποιημάτιον Ἰωάννου Γραμματικοῦ 
 Ζωοτύπος τόλμησεν ἃ μὴ θέμις εἰκόνι γράψαι, 
 εὐεπίη δʼ ἐτέλεσσε φύσιν ψευδήμονα κόσμου, 
 ἐγγὺς ἀληθείης τε· γραφὴ δʼ ἐψεύσατο πάντα.

Anonymi Epigrammatici 
 
 
 εἰς τὴν πόλιν τῶν Μύρων τῆς Λυκίας 
 Καλλιχόρου τόδε τεῖχος ἀνηέξησε πόληος 
 Μαρκιανὸς σκηπτοῦχος, ὑπʼ ἐννεσίῃσιν ὑπάρχου 
 Παλλαδίου, θεσμοῖς τε περίφρονος Ἀρτεμεῶνος· 
 ἡ δὲ πόλις παλίνορσον ἑὸν χρόνῳ εὕρατο μέτρον.

Anonymi Epigrammatici 
 
 
 εἰς τὸν τάφον τοῦ ἁγίου Νικάνδρου 
 ἑπτά με καὶ δέκα παῖδʼ ἐτέων ἀκέραιον, ἄχραντον, 
 Νίκανδρον πιστὸν μάρτυρα θῆκε θεός.

Anonymi Epigrammatici 
 
 
 ἐπιτύμβιον ἐν Νικαίᾳ πλησίον τῆς λίμνης ἐν τῷ ὀβελίσκῳ 
 Αὔχησον, Νίκαια, τὸν οὐρανομάκεα τύμβον, 
 καὶ τὰν ἀελίῳ γείτονα πυραμίδα· 
 ἃ τὸν ἐνὶ ζῳοῖς βεβοαμένον ἱεροφάνταν 
 κρύπτει ἀμετρήτῳ σάματι θαπτόμενον. 
 ἔστι Σακέρδωτος τόσον ἠρίον, ἔστι Σεουήρας 
 μνᾶμα τόδʼ ᾧ γείτων οὐρανός, οὐκ ἀίδας.

Anonymi Epigrammatici 
 
 
 οὐράνιον τὸ μνᾶμα καὶ ἁ χρυσήλατος ἀκτὶς 
 ἀνδρός, ἴσον βιότῳ καὶ τάφον εὑραμένου, 
 ἄστροις γειτονέοντα· φέρει δʼ ὅσον οὔτινα τύμβος 
 ἀνέρα,, τὸν τελετᾶς οὐρανίδος ζάκορον, 
 τὸν πάτραν ἐριποῦσαν ἀπὸ χθονὸς ὑψώσαντα, 
 τὸν φρενὸς ἢ γλώσσας ἄκρα λαχόντα γέρα· 
 ᾧ πέρι δηρίσαντο καὶ ἁ νέκυν ἐν πυρὶ θεῖσα 
 Ἀτθίς, χἀ κόλποις ὀστέα δεξαμένα.

Anonymi Epigrammatici 
 
 
 τοῦτο Σακέρδωτος μεγάλου μέγα σῆμα τέτυκται 
 παμφαές, Ἀσκανίης ἄστρον ἐπιχθόνιον, 
 ἀκτίνων ἀντωπὸν ὁ δʼ ἥσυχος ἔνδοθι δαίμων 
 κεῖται, ὁ καὶ πάτρᾐ δεξιτερὴν τανύσας 
 κεκλιμένῃ, καὶ στέμμα περὶ κροτάφοισιν ἀνάψας 
 ἱερὸνἐκ πατρὸς παιδὶ νεαζόμενον 
 ὃν πάτρη μὲν ἔδεκτο φίλον νέκυν, ἥγνισε δʼ Ἀτθὶς 
 πυρκαϊῇ, σέβεται δʼ Ἑλλὰς ἅπασα πόλις.

Anonymi Epigrammatici 
 
 
 ἁ πάτρα Νίκαια, πατήρ δέ μοι ὀργιοφάντας 
 οὐρανοῦ, αὐτάρ ἐγὼ κλαρονόμος τελετᾶς· 
 οὗτος ὁ καὶ σεισθεῖσαν ἐμὰν πόλιν ἐξ ἀίδαο 
 ῥυσάμενος δώροις Αὐσονίοιο Διός· 
 θνᾴσκω δʼ Ἀσκανίας μὲν ἀπόπροθεν, ἠδʼ ἐπὶ γαίας 
 Ἀτθίδος ἀρχεγόνου πυρκαϊᾶς ἐπέβαν. 
 μνᾶμα δέ μοι περίσαμον ὁμώνυμος εὕρατο πάππῳ 
 παῖς ἐμός· ἁ δʼ ἀρετὰ λεύσσει ἐς ἀμφοτέρους.

Anonymi Epigrammatici 
 
 
 εἷς γάμος ἀμφοτέρων, ξυνὸς βίος, οὐδὲ θανόντων 
 μνήμονες ἀλλήλων ἔσχον ἀποικεσίην· 
 καὶ σ’ αἱ μὲν τελεταί τε καὶ ἄρρενος ἔργα, Σακέρδως, 
 κηρύξει βίοτον πάντας ἐς ἠελίους· 
 αὐτάρ ἐμὲ Σευουήραν ἀνήρ, τέκος, ἤθεα, κάλλος, 
 τῆς πρὶν Πηνελόπης θήσει ἀοιδοτέρην.

Flavius Cyrus 
 
 
 ἐγκώμιον εἰς Θεοδόσιον τὸν βασιλέα 
 πάντα μὲν Αἰακίδαο φέρεις ἀριδείκετα ἔργα, 
 νόσφι λοχαίου ἔρωτος· ὀιστεύεις δʼ ἅτε Τεῦκρος, 
 ἀλλʼ οὔ τοι νόθον ἦμαρ ἔχεις δʼ ἐρικυδέα μορφήν, 
 τὴν Ἀγαμεμνονέην, ἀλλʼ οὐ φρένας οἶνος ὀρίνει· 
 ἐς πινυτὴν δʼ Ὀδυσῆι δαΐφρονι πᾶν σε ἐΐσκω, 
 ἀλλὰ κακῶν ἀπάνευθε δόλων Πυλίου δὲ γέροντος 
 ἶσον ἀποστάζεις, βασιλεῦ, μελιηδέα φωνήν, 
 πρὶν χρόνον ἀθρήσεις τριτάτην ψαύοντα γενέθλην.

Anonymi Epigrammatici 
 
 
 μάρτυρας ἐν πελάγει πόθεν εὕρομεν; εἴπατε πέτραι, 
 εἴπατε κύματα μακρά, πόσαις ἐμάχοντο θυέλλαις. 
 ναῦς ἐάγη, πέσεν ἱστός, ἔδυ τρόπις, ὤλετο φόρτος.

Anonymi Epigrammatici 
 
 
 ἐν τῷ Κάστρῳ τῆς Λίνδου 
 εὐρὺ μὲν ἀρχαίης Λίνδου κλέος, Ἀτρυτώνην 
 δεξαμένης ὄχθοις οὐρανίοισιν ἄκρης· 
 μέζων δʼ αὖ κατὰ γαῖαν ἐπήρατος ἔπλετο φῆμις 
 παρθενικῆς γλαυκῶν πλησαμένῃ χαρίτων. 
 νῦν γὰρ Ἀθηναίης βοάᾳ θαλερὸς ἔμεν οἶκος 
 χῶρος καρπογόνους δερκόμενοις σκοπέλους· 
 ἄνθεμα γὰρ τόδε λαρὸν Ἀθηναίῃ πόρεν ἱρεὺς 
 Ἀγλώχαρτος, ἑῶν νειμάμενος κτεάνων, 
 κρέσσων καὶ Κελεοῖο καὶ Ἰκαρίοιο κατʼ αἶαν 
 πάμπαν ἀεξῆσαι τὴν ἱερὴν ἐλέην.

Leo Philosophus 
 
 
 εὖγε Τύχη με ποεῖς, ἀπραγμοσύνῃ μʼ Ἐπικούρου 
 ἡδίστῃ κομέουσα, καὶ ἡσυχίῃ τέρπουσα· 
 τίπτε δέ μοι χρέος ἀσχολίης πολυκηδέος ἀνδρῶν; 
 οὐκ ἐθέλω πλοῦτον, τυφλὸν φίλον, ἀλλοπρόσαλλον, 
 οὐ τιμάς· τιμαὶ δὲ βροτῶν ἀμενηνὸς ὄνειρος. 
 
 ἔρρε μοι, ὦ Κίρκης δνοφερὸν σπέος· αἰδέομαι γὰρ 
 οὐράνιος γεγαὼς βαλάνους ἅτε θηρίον ἔσθειν· 
 μισῶ Λωτοφάγων γλυκερὴν λιπόπατριν ἐδωδήν· 
 Σειρηνων τε μέλος καταγωγὸν ἀναίνομαι ἐχθρόν· 
 ἀλλὰ λαβεῖν θεόθεν ψυχοσσόον εὔχομαι ἄνθος, 
 μῶλυ, κακῶν δοξῶν ἀλκτήριον ὦτα δὲ κηρῷ 
 ἀσφαλέως κλείσας προφυγεῖν γενετήσιον ὁρμήν. 
 ταῦτα λέγων τε γράφων τε πέρας βιότοιο κιχείην,

Constantinus 
 
 
 εἰς τὸν θρόνον αὐτοῦ 
 εἰ μέν τις σοφός ἐσσι, ἐφέζεο· εἰ δέ γε Μούσης 
 δακτύλῳ ἀκροτάτῳ ἀπεγεύσαο, 
 πόρρω στῆθʼ ἀπʼ ἐμεῖο, καὶ ἄλλοθι δίζεο ἕδρην 
 κλισμὸς ἐγὼ φορέων σοφίης ἐπιΐστορας ἄνδρας.

Theophanes Confessor 
 
 
 ἀντίγραφον πρὸς ταῦτα 
 καὶ τί γε σῆμα φέρεις ἐξαίρετον, ὦ κενεαυχές, 
 ὅττι σοφοὺς φιλέεις μέν, ἀμούσους δʼ ἀνταπερύκεις; 
 οὐ χρυσὸν φορέεις, οὐκ ἄργυρον, οὐκ ἐλέφαντα, 
 ἀλλά σε τεκτονίης ἡγήτορες ἄνδρες ἔτευξαν, 
 Καλλιόπης ἀΐδρεις καὶ ἀπευθέες Ἡφαίστοιο, 
 πᾶσι σοφοῖς τʼ ἀσόφοις τε δορήϊον ἔμμεναι ἕδρην.

Constantinus 
 
 
 εἰς τὸν σταυρὸν ὃν ἀνέθετο.ἐν τῇ Λίνδῳ 
 Κωνσταντῖνος Ἰωάννου ἠδʼ Εὐδοκίης με 
 τέκνον ἔτευξεν ἀγακλυτόν, ὃν Λίνδος μεγάλαυχος 
 ἤνεγκε προτέρης γενεῆς προφερέστερον ἄνδρα, 
 καὶ πιστὸν θεράποντα σκηπτούχοιο Λέοντος· 
 ᾧ Ἀλέξανδρος ἀδελφὸς ἰδʼ υἱὸς Κωνσταντῖνος 
 σκῆπτρα θεοστήρικτα συνεξαγέτην βασιλείης.

Constantinus 
 
 
 εἰς τὸν αὐτὸν σταυρόν 
 ἅπαν μὲν ἔργον οὐ πρὸς ἀξίαν πέλει 
 τὴν σήν, ὑπερθαύμαστε κόσμου δεσπότι· 
 ἔργων γὰρ ἔξω καὶ φθορᾶς τὸ σὸν κλέος· 
 τὸ δʼ ἔργον, ὃ προσῆξέ σοι Κωνσταντίνος, 
 ἐπάξιον πέφυκεν, εἰ δή, Παρθένε, 
 τοῦ σοῦ τόκου τὸ σκῆπτρον εὖ διαγράφει, 
 καὶ σαρκὸς αὐτοῦ τὸ τρισόλβιον πάθος.

Constantinus 
 
 
 εἰς τὴν εἰκόνα τῆς Θεοτόκου 
 εἰ ζωγραφεῖν τις ἤθελέν σε, Παρθένε, 
 ἄστρων ἐδεῖτο μᾶλλον ἀντὶ χρωμάτων, 
 ἵνʼ ἐγράφης φωστῆρσιν, ὡς φωτὸς πύλη· 
 
 ἀλλʼ οὐχ ὑπείκει ταῦτα τοῖς βροτῶν λόγοις· 
 ἃ δʼ οὖν φύσις παρέσχε καὶ γραφῆς νόμος, 
 τούτοις παρʼ ἡμῶν ἱστορῇ τε καὶ γράφῃ.

Anonymi Epigrammatici 
 
 
 εἰς τὴν τάβλαν 
 ὀστέα σου, Παλάμηδες, ἔδει πρισθέντα γενέσθαι 
 ὄργανα τῆς τέχνης τῆς ἀπὸ τοῦ πολέμου· 
 ἐν πολέμοις γὰρ ἐὼν ἕτερον πόλεμον κατέδειξας, 
 ἐν ξυλίνῳ σταδίῳ τὸν φιλικὸν πόλεμον.

Anonymi Epigrammatici 
 
 
 εἴς τινα ἰατρὸν Ἀσκληπιάδην 
 Ἀσκληπιάδης ἰατρὸς ἥρπασεν κόρην. 
 μετὰ τὴν φθορὰν δὲ τοῦ γάμου τῆς ἁρπαγῆς 
 ἐκάλεσε πλῆθος εἰς τὸν αὐθέντην γάμον 
 ἀνδρῶν χορευτῶν καὶ γυναικῶν ἀθλίων· 
 τῆς οἰκίας δὲ συμπεσούσης ἑσπέρας, 
 πάντες κατηνέχθησαν εἰς ᾅδου δόμους, 
 νεκροὶ δʼ ἔκειντο περὶ νεκροῖς πεπτωκότες· 
 νυμφὼν δʼ ὁ σεμνὸς, ἐκ ῥόδων πεπλεγμένος, 
 ἐκ τῶν φόνων ἔσταξεν αἷμα φοίνιον.

Palladas 
 
 
 σιγῶν παρέρχου τὸν ταλαίπωρον βίον, 
 αὐτὸν σιωπᾖ τὸν χρόνον μιμούμενος· 
 λαθὼν δὲ καὶ βίωσον, εἰ δὲ μή, θανών.

Theocritus 
 
 
 οὐδενὸς εὐνάτειρα, Μακροπτολέμοιο δὲ μάτηρ, 
 μαίας ἀντιπέτροιο θοὸν τέκεν ἰθυντῆρα, 
 οὐχὶ Κεράσταν, ὅν ποτʼ ἐθρέψατο ταυροπάτωρ, 
 ἀλλʼ οὗ πιλιπὲς αἶθε πάρος φρένα τέρμα σάκους, 
 οὔνομʼ ὅλον, δίζων, ὃς τᾶς Μέροπος πόθον 
 κούρας γηρυγόνας ἔχε τᾶς ἀνεμώδεος· 
 ὃς Μοίσᾳ λιγὺ πᾶξεν ἰοστεφάνῳ, 
 ἕλκος, ἄγαλμα πόθοιο πυρισμαράγω· 
 ὃς σβέσεν ἀνορέαν ἰσαυδέα 
 παπποφίνου Τυρίαν τʼ , 
 ᾧ τόδε τυφλοφόρων ἐρατὸν 
 πᾶμα Πάρις θέτο Σιμιχίδας. 
 ψυχάν, ᾇ βοτοβάμων, 
 στήτας οἶστρε Σαέττας, 
 κλωποπάτωρ, ἀπάτωρ, 
 λαρνακόγυιε, χαρεὶς 
 ἁδὺ μελίσδοις 
 ἔλλοπι κούρᾳ, 
 Καλλιόπᾳ, 
 νηλεύστῳ.

Simias 
 
 
 To be written thus: 
 Ἀνδροθέᾳ δῶρον ὁ Φωκεὺς κρατερᾶς μηδοσύνας ἦρα τίνων Ἀθάνᾳ 
 τᾶμος, ἐπεὶ τὰν ἱερὰν κηρὶ πυρίπνῳ πόλιν ᾐθάλωσεν 
 οὐκ ἐνάριθμος γεγαὼς ἐν προμάχοις Ἀχαιῶν, 
 νῦν δʼ ἐς Ὁμήρειον ἔβα κέλευθον, 
 τρὶς μάκαρ, ὃν σὺ θυμῷ 
 ὅδʼ ὄλβος 
 ἀεὶ πνεῖ. 
 ἵλαος ἀμφιδερχθῇς. 
 σὰν χάριν, ἁγνὰ πολύβουλε Παλλάς· 
 ἀλλʼ ἀπὸ κρανῶν ἰθαρᾶν νᾶμα κόμιζε δυσκλής· 
 Δαρδανιδᾶν, χρυσοβαφεῖς τʼ ἐστυφέλιξʼ ἐκ θεμέθλων ἄνακτας· 
 ὤπασ’ Ἐπειὸς πέλεκυν, τῷ ποκὰ πύργων θεοτεύκτων κατέρειψεν αἶπος. 
 To be read thus: 
 
 Ἀνδροθέᾳ δῶρον ὁ Φωκεὺς κρατερᾶς μηδοσύνας ἦρα τίνων Ἀθάνᾳ 
 ὠπασ’ Ἐπειὸς πέλεκυν, τῷ ποκὰ πύργων θεοτεύκτων κατέρειψεν αἶπος, 
 τᾶμος, ἐπεὶ τὰν ἱερὰν κηρὶ πυρίπνῳ πόλιν ᾐθάλωσεν 
 Δαρδανιδᾶν, χρυσοβαφεῖς τʼ ἐστυφέλιξʼ ἐκ θεμέθλων ἄνακτας· 
 οὐκ ἐνάριθμος γεγαὼς ἐν προμάχοις Ἀχαιῶν, 
 ἀλλʼ ἀπὸ κρανῶν ἰθαρᾶν νᾶμα κέλευθον δυσκλής· 
 νῦν δʼ ἐς Ὁμήρειον ἔβα κέλευθον, 
 σὰν χάριν, ἁγνὰ πολύβουλε Παλλάς· 
 τρὶς μάκαρ ὃν σὺ θυμῷ 
 ἵλαος ἀμφιδερχθῇς. 
 ὅδʼ ὄλβος 
 ἀεὶ πνεῖ.

Anonymi Epigrammatici 
 
 
 εἰς τὴν βίβλον Μάρκου 
 εἰ λύπης κρατέειν ἐθέλεις, 
 τήνδε μάκαιραν ἀναπτύσσων 
 βίβλον ἐπέρχεο ἐνδυκέως, 
 ἧς ὕπο γνώμην ὀλβίστην 
 ῥεῖά κεν ὄψεαι ἐσσομένων, 
 ὄντων ἠδὲ παροιχομένων, 
 τερπωλὴν τʼ ἀνίην τε 
 καπνοῦ μηδὲν ἀρειοτέρην.

Simias 
 
 
 λεῦσσέ με τὸν Γᾶς τε βαθυστέρνου ἄνακτʼ, Ἀκμονίδαν τʼ ἄλλυδις ἑδράσαντα, 
 μηδὲ τρέσῃς, εἰ τόσος ὢν δάσκια βέβριθα λάχνᾳ γένεια. 
 τᾶμος ἐγὼ γὰρ γενόμαν, ἁνίκʼ ἔκραινʼ Ἀνάγκα, 
 πάντα δὲ Γᾶς εἶκε φραδαῖσι λυγραῖς 
 ἑρπετά, † πάνθʼ ὅσ’ ἕρπει 
 διʼ αἴθρας. 
 χάους δέ, 
 οὔτι γε Κύπριδος παῖς 
 ὠκυπέτας οὐδʼ Ἄρεος καλεῦμαι· 
 οὔτι γὰρ ἔκρανα βίᾳ, πραϋλόγῳ δὲ πειθοῖ· 
 εἶκε δέ μοι Γαῖα, Θαλάσσας τε μυχοί, χάλκεος Οὐρανός τε· 
 τῶν δʼ ἐγὼ ἐκνοσφισάμαν ὠγύγιον σκᾶπτρον, ἔκρινον δὲ θεοῖς θέμιστας.

Besantinus 
 
 
 Ὀλὸς οὔ με λιβρὸς ἱρῶν 
 Λιβάδεσσιν, οἷα κάλχη 
 Ὑποφοινίῃσι τέγγει· 
 Μαύλιες δʼ ὕπερθε πέτρης Ναξίας θοούμεναι 
 Παμάτων φείδοντο Πανός· οὐ στροβίλῳ λιγνύι 
 Ἰξὸς εὐώδης μελαίνει τρεχνέων με Νυσίων. 
 ἐς γὰρ βωμὸν ὁρῆς με μήτε γλούρου 
 πλίνθοις, μήτʼ Ἀλύβης παγέντα βώλοις· 
 οὐδʼ ὃν Κυνθογενὴς ἔτευξε φύτλη 
 λαβόντε μηκάδων κέρα, 
 Λισσαῖσιν ἀμφὶ δειράσιν 
 ὅσσαι νέμονται Κυνθίαις, 
 ἰσόρροπος πελοιτό μοι. 
 σὺν Οὐρανοῦ γὰρ ἐκγόνοις 
 εἰνὰς μʼ ἔτευξε γηγενής· 
 τάων ἀείζῳον τέχνην 
 ἔνευσε πάλμυς ἀφθίτων. 
 σὺ δʼ ὦ πιὼν κρήνηθεν, ἣν 
 ἶνις κόλαψε Γοργόνος, 
 Θύοις τʼ ἐπισπένδοις τέ μοι 
 Ὑμηττιαδᾶν πολὺ λαροτέρην 
 σπονδὴν ἄδην ἴθι δὴ θαρσέων 
 ἐς ἐμὴν τεῦξιν καθαρὸς γὰρ ἐγὼ 
 ἰὸν ἱέντων τεράων, οἷα κέκευθʼ ἐκεῖνος 
 ἀμφὶ Νέαις Θρηικίαις, ὃν σχεδόθεν Μυρίνης 
 σοί, Τριπάτωρ, πορφυρέου φώρ ἀνέθηκε κριοῦ.

Dosiadas 
 
 
 Εἱμάρσενός με στήτας 
 πόσις, μέροψ δίσαβος, 
 τεῦξʼ, οὐ σποδεύνας, ἶνις ἐμπούσας, μόρος 
 Τεύκροιο βούτα καὶ κυνὸς τεκνώματος, 
 Χρύσας δʼ ἀίτας, ἆμος ἑψάνδρα 
 τὸν γυιόχαλκον οὖρον ἔρραισεν, 
 ὃν ὡπάτωρ δίσευνος 
 μόρησε ματρόρριπτος. 
 ἐμὸν δὲ τεῦγμʼ ἀθρήσας 
 Θεοκρίτοιο κτάντας, 
 τριεσπέροιο καύτας, 
 θώυξεν † ἀνιύξας 
 χάλεψε γάρ νιν ἰῷ 
 σύργαστρος ἐκδὺς γῆρας. 
 τὸν δʼ † ἀεὶ λινεῦντʼ ἐν ἀμφικλύστῳ 
 Πανός τε ματρὸς εὐνέτας, φὼρ 
 δίζῳος, ἶνίς τʼ ἀνδροβρῶτος ἰλιοραιστᾶν 
 ἦρʼ ἀρδίων ἐς Τευκρίδʼ ἄγαγον τρίπορθον.

Simias 
 
 
 Σιμίου ᾤον 
 Κωτίλας 
 τῆ τόδʼ ἄτριον νέον 
 πρόφρων δὲ θυμῷ δέξο· δὴ γὰρ ἁγνᾶς 
 τὸ μὲν θεῶν ἐριβόας Ἑρμᾶς ἔκιξε κᾶρυξ 
 ἄνωγε δʼ ἐκ μέτρου μονοβάμονος μέγαν πάροιθʼ ἀέξειν 
 θοῶς δʼ ὕπερθεν ὦκα λέχριον φέρων νεῦμα ποδῶν σποράδων πίφαυσκεν 
 θοαῖς ἴσ’ αἰόλαις νεβροῖς κῶλʼ ἀλλάσσων ὀρσιπόδων ἐλάφων τέκεσσιν 
 πᾶσαι κραιπνοῖς ὑπὲρ ἄκρων ἱέμεναι ποσὶ λόφων κατʼ ἀρθμίας ἴχνος τιθήνας 
 καί τις ὠμόθυμος ἀμφίπαλτον αἶψʼ αὐδὰν θὴρ ἐν κόλπῳ δεξάμενος θαλαμᾶν μυχοιτάτῳ 
 καἶτʼ ὦκα βοᾶς ἀκοὰν μεθέπων, ὅγʼ ἄφαρ λάσιον νιφοβόλων ἀνʼ ὀρέων ἔσσυται ἄγκος 
 ταῖσι δὴ δαίμων κλυτᾶς ἶσα θοοῖς δονέων ποσὶ πολύπλοκα μετίει μέτρα μολπᾶς 
 ῥίμφα πετρόκοιτον ἐκλιπὼν ὄρουσ’ εὐνάν, ματρὸς πλαγκτὸν μαιόμενος βαλίας ἑλεῖν τέκος 
 βλαχαὶ δʼ οἴων πολυβότων ἀνʼ ὀρέων νομὸν ἔβαν τανυσφύρων ἐς ἀνʼ ἄντρα Νυμφῶν 
 ταὶ δʼ ἀμβρότῳ πόθῳ φίλας ματρὸς ῥώοντʼ αἶψα μεθʼ ἱμερόεντα μαζὸν 
 ἴχνει θένων ταν παναίολον Πιερίδων μονόδουπον αὐδὰν 
 ἀριθμὸν εἰς ἄκραν δεκάδʼ ἰχνίων κόσμον νέμοντα ῥυθμῶν 
 φῦλʼ ἐς βροτῶν, ὑπὸ φίλας ἑλὼν πτεροῖσι ματρός 
 λιγειά μιν κάμʼ ἶφι ματρὸς ὠδίς 
 Δωρίας ἀηδόνος 
 ματέρος. 
 
 To be read as in the main text but to be written thus: 
 
 Κωτίλας 
 ματέρος 
 τῆ τόδʼ ἄτριον νέον 
 Δωρίας ἀηδόνος 
 πρόφρων δὲ θυμῷ δέξο· δἢ; γὰρ ἁγνᾶς 
 λίγειά μιν κάμʼ ἶφι ματρὸς ὠδίς· 
 τὸ μὲν θεῶν ἐριβόας Ἐρμᾶς ἔκιξε κάρυξ 
 φῦλʼ ἐς βροτῶν, ὑπὸ φίλας ἑλὼν πτεροῖσι ματρός· 
 ἄνωγε δʼ ἐκ μέτρου μονοβάμονος μέγαν πάροιθʼ ἀέξειν 
 ἀριθμὸν εἰς ἄκραν δεκάδʼ ἰχνίων κόσμον νέμοντα ῥυθμῶν. 
 θοῶς δʼ ὕπερθεν ʽὦκα λέχριον φέρων νεῦμα ποδῶν σποράδων πίφαυσκεν 
 ἴχνει θένων . . ταν παναίολον Πιερίδων μονόδουπον αὐδάν, 
 θοαῖς ἴσ’ αἰόλαις αἰόλαις κῶλʼ ἀλλάσσων ὀρσιπόδων ἐλάφων τέκεσσιν· 
 ταὶ δʼ ἀμβρότῳ πόθῳ φίλας ματρὸς ῥώοντʼ αἶψα μεθʼ ἱμερόεντα μαζόν, 
 πᾶσαι κραιπνοῖς ὑπὲρ ἄκρων ἱέμεναι ποσὶ λόφων κατʼ ἀρθμίας ἴχνος τιθῆνας· 
 βλαχαὶ δʼ οἴων πολυβότων ἀνʼ ὀρέων νομὸν ἐβαν ταννσφνρων ἐς ἀνʼ ἄντρα Νυμφῶν· 
 καί τις ὠμόθυμος ἀμφίπαλτον αἶψʼ αὐδὰν θὴρ ἐν κόλπῳ δεξάμενος θαλαμᾶν μυχοιτάτῳ 
 ῥίμφα πετρόκοιτον ἐκλιπὼν ὄρουσ’ εὐνάν, ματρὸς πλαγκτὸν μαιόμενος βαλίας ἑλεῖν τέκος· 
 καἶιτʼ ὦκα Βοᾶς ἀκοὰν μεθέπων, ὅγʼ ἄφαρ λάσιον νιφοβόλων ἀνʼ ὀρέων ἔσσυται ἄγκος· 
 ταῖσι δὴ δαίμων κλυτᾶς ἶσα θοοῖς δονέων ποσὶ πολύπλοκα μετίει μέτρα μολπᾶς.

Anastasius Traulus 
 
 
 εἰς τὴν σταύρωσιν 
 Χριστὸς ἐπὶ σταυροῖο πεπαρμένος ἦν ποτε γυμνός, 
 μεσσόθι, ληιστῆρας ἔχων ἑκάτερθε παγέντας· 
 καί μιν ἀκηχεμένη λιγέως ὀλοφύρετο μήτηρ 
 λύγδην ἱσταμένη, καὶ παρθένος ἄλλος ἑταῖρος· 
 καί μιν καγχαλόωντες ἐνείκεον ἄνδρες ὁδῖται 
 κάμμορον, οὐτιδανὸν καὶ ἀνάλκιδα φῶτα καλεῦντες· 
 καὶ οἱ διψαλέῳ στυγερὴν ὤρεξε ποτῆτα 
 λαὸς Ἰουδαίων ἀθεμίστιος, αἱματοχάρμης, 
 ὄξεϊ κιρνάμενος πικρὸν δέπας, εἶδαρ ὀλέθρου. 
 ἀλλʼ ἀκέων τετάνυστο καὶ οὐκ ἀπαμύνετο Χριστός, 
 Χριστός, ὁ καὶ Μαρίης καὶ ἀθανάτου πατρὸς υἱός. 
 ταῦτα τίς ἀνθρώπων ἀγέρωχος νήπιος ἔσται 
 κῆρι λογιζόμενος καὶ ὁρώμενος ἐν πινάκεσσιν· 
 ἀνδρὸς γὰρ θεός ἐστιν, ὁ δὲ βροτὸς οὐδὲν ἀρείων.

Ignatius 
 
 
 Ἰγνάτιος πολλῇσιν ἐν ἀμπλακίῃσι βιώσας, 
 ἔλλιπον ἡδυφαοῦς ἠελίοιο σέλας· 
 καὶ νῦν ἐς δνοφερὸν κατακεύθομαι ἐνθάδε τύμβον, 
 οἴμοι· ψυχῇ μου μακρὰ κολαζόμενος. 
 ἀλλά, κριτὰ ʽβροτός εἰμι, σὺ δʼ ἄφθιτος ἠδʼ ἐλεήμωνʼ, 
 ἵλαθι, ἵλαθί μοι ὄμματι εὐμενέι.

Ignatius 
 
 
 εἰς Παῦλον μοναχόν 
 σῶμα μέν, οὐκ ἀρετὴν ὅδε τύμβος νέρθε κέκευθε 
 κεδνοῦ Παύλοιο· ὥστε γὰρ ἠελίου 
 
 τοῦδὲ γʼ ἀπαστράπτουσιν ἀριπρεπέες λόγοι αἴγλῃ, 
 ἠδʼ ἀρετῆς κάματοι εὖχος ἔχουσι μέγα. 
 εἴκοσιν ἐς λυκάβαντας ἰδὲ τρισὶν ἤρκεσε γαίῃ, 
 ζήσας δʼ αὖ λογικῶς ἐσθλὸν ἔδεκτο τέλος.

Ignatius 
 
 
 εἰς Σαμουὴλ διάκονον τῆς μεγάλης ἐκκλησίας 
 ἱερὸς ἐν λαγόνεσσι Σαμουὴλ κεύθεται γαίης, 
 πάντα λιπὼν βιότου, ὅσσα περ εἶχε, θεῷ· 
 καὶ νῦν εὐσεβέων εἰσέδραμε φαίδιμον αὐλὴν, 
 δόξαν ὑπὲρ μεγάλων ληψόμενος καμάτων.

Arethas 
 
 
 γεγονότος δὲ καί ʽἀρχιεπισκόπου Καισαρείας Καππαδοκίας ἐπὶ τῇ ἰδίᾳ, ἀδελφῇ 
 εἰ καί μοι λύχνον αἰῶνος ταχὺς ἔσβεσεν οἶτος, 
 λαμπάδος ἡμετέρης φέγγος ἀμερσάμενος, 
 ἀλλὰ γʼ ἄρʼ ἤρκεσε λύσσῃ ἑῆς κακότητος ὁ δαίμων 
 πᾶσαν ἐμὴν τελέσαι στυγναλέην βιοτὴν 
 θῆκέ με χήρην ἐγγὺς ἀειρομένου μοι μαζοῦ, 
 οὐδʼ ἐπὶ τέκνον ἴδον καλὸν ἀθυρόμενον, 
 ἡδὺ τοκεῦσιν ἄγαλμα παραγκάς· τῷ γέ με πένθος 
 ἄτλητον μαλερῷ τηκεδόνος δάμασε 
 πυρσῷ. τρεῖς πρὸς ἐείκοσ’ ἐποιχομένην ἐνιαυτοὺς 
 ἔσχεν τύμβος ὅδε ξεινοδόκος γενέθλης 
 ἡμετέρης· ἔνθʼ ὕφηνον γενετῆρες ἅπασι 
 γηραλέοι θρῆνον τιλλόμενοι πολιήν, 
 καὶ χορὸς εὐγενέων στενάχοντες ἀδελφῶν Ἄννης 
 μνώμενοι ἀσπασίως εἴδεος ἀγλαΐης.

Arethas 
 
 
 εἰς τὴν αὐτήν 
 τὸ σεμνὸν ἦθος, τὴν φιλάνθρωπον χάριν, 
 τὸ πρὸς τεκόντας τοῦ τρόπου πειθήνιον 
 ʽἁἰδὼς γὰρ ἦγεν ὡς διδάσκαλος μέγας 
 παρών̓, τὰ λαμπρὰ τοῦ γένους γνωρίσματα, 
 καὶ τὰς φιλάνδρους ἐνστάσεις πρὸς τὴν φύσιν 
 κλονοῦσαν ἀστήρικτα χηρείας βίᾳ, 
 ἀντεμπλοκῇ δὲ κρειττόνων ἡττωμένην 
 ʽἁ̓φʼ ὧν τὰ φαιδρὰ στέμματα πρὸς ἀξίαν 
 μόνανδρον ἐκλάμποντἁ τὴν παρρησίαν 
 Ἄννης ἀμαυροῦν οὐ δυνήσεται τάφος. 
 πάντων γὰρ αὐτῆς οὐδαμῶς λάθοι στόμα 
 καλὸν φερούσης νονθέτημα τῷ βίῳ 
 εἰ δʼ οὖν, λαλήσει καὶ γραφὴ πάντων πλέον 
 αὕτη παρʼ αὐτὸν τὸν τάφον τεθειμένη.

Arethas 
 
 
 εἰς Φεβρωνίαν μοναχήν 
 Δρᾶσέ τί που καὶ νερτερίοις μετὰ πνεύμασιν ἀνδρῶν 
 Φεβρωνία ἑῆς σύμβολα συμπαθίης, 
 εἴ τις κἀνθάδε χρειὼ ἀφνειῶν ἦε πένησιν 
 οὐδὲ γὰρ οὐδʼ αὐτοῦ τῆς σφετέρης ἐς ἅπαν 
 ψυχαὶ λήθονται μεγαθύμων εὐεργείης· 
 ἔμπα γε μὴν αἰὼν ἡμετέρου βιότου 
 ἄρκιος εἴη θεῖον ἐπὶ προέμεν θάλαμόν μιν 
 Χριστοῦ, τὸν ῥα νυὸν σεμνὸν ἕλʼ ἀφθορίης, 
 λαμπάδʼ ἐλαίῳ φαιδρύνουσα φιλοπτωχείης· 
 ἧς τόδε σῆμʼ ὕπνου γνῶθι πολυχρονίου.

Theophanes Confessor 
 
 
 εἴθε κρίνον γενόμην ἀργένναον, ὄφρα με χερσὶν 
 ἀρσαμένη μᾶλλον σῆς χροτιῆς κορέσῃς.

Cometas Grammaticus 
 
 
 ἀμφοτέρας, πολύμυθε, Κομητᾶς σεῖο ἀθρήσας 
 κύρβεις γηραλέας, θῆκεν ἀειθαλέας.

Cometas Grammaticus 
 
 
 εἰς τὴν ὑπʼ αὐτοῦ διωρθωμένην Ὁμήρου ποίησιν 
 σεῖο βίβλους, μεγάθυμε, Κομητάς, Ὅμηρε, δύʼ ἄρδην 
 εὑρὼν γηραλέας, τεύξατο ὁπλοτέρας· 
 γῆρας ἀποξύσας γὰρ ἀριπρεπέας τε βροτοῖσι 
 πάμπαν ἔδειξε σοφοῖς, οἷσιν ἔνεστι νόος.

Cometas Grammaticus 
 
 
 εἰς τὸ αὐτό 
 εὑρὼν Κομητᾶς τὰς Ὁμηρείους βίβλους 
 ἐφθαρμένας τε κοὐδαμῶς ἐστιγμένας, 
 στίξας διεσμίλευσα ταύτας ἐντέχνως, 
 τὴν σαπρίαν ῥύψας μὲν ὡς ἀχρηστίαν, 
 γράψας δʼ.ʼ ἐκαινούργησα τὴν εὐχρηστίαν. 
 ἐντεῦθεν οἱ γράφοντες οὐκ ἐσφαλμένως 
 μαθητιῶσιν, ὡς ἔοικε μανθάνειν.

Ignatius 
 
 
 εἰς τὰ αὑτοῦ 
 Ἰγνάτιος τάδε τεῦξε σοφῆς πολύιδρις ἀοιδῆς· 
 Ἰγνάτιος τάδε τεῦξεν, ὃς ἐς φάος ἤγαγε τέχνην 
 γραμματικὴν, λήθης κευθομένην πελάγει.

Ignatius 
 
 
 τὰ τοῦ Πλάτωνος ἐξερευνήσας βάθη 
 τὰ τῶν λογισμῶν ἐξερίζωσας πάθη.

Cometas Grammaticus 
 
 
 ὁππότε Παμμεδέοντος ἐὺς πάις, ὄρχαμος ἀνδρῶν, 
 ὃς πᾶσι θνητοῖσι καὶ ἀθανάτοισιν ἀνάσσει, 
 ἀσπαλιεῦσιν ἔειπε μαθητῇσιν πινυτοῖσι· 
 “ Λάζαρος ἄμμι φίλος φάος ἔλλιπεν ἠελίοιο 
 οὔποτε, τόφρα κέκευθε τεθρήμερον ἄπλετος αἶα.” 
 ἀλλʼ ἄνεὠ ˘ μὲν ἔκειτο, μεμυκὼς χείλεα σιγῇ, 
 σῶμά τε πυθόμενος καὶ ὀστέα καὶ χρόα καλόν, 
 ψυχὴ δʼ ἐκ ῥεθέων πταμένη ἄιδόσδε κατῆλθεν, 
 ἄρρητον δὲ φίλοισι γόον καὶ πένθος ἔθηκεν, 
 ἐκ πάντων δὲ μάλιστα Μάρθῃ Μαρίῃ τε ὁμαίμοις 
 αὐτοκασιγνήταις· 
 ψυχῆς γὰρ φιλέεσκον ἀδελφεόν, ὅστις ἔκειτο 
 μεσσόθι ἐν νεκάδεσσιν ἀκήριος, ἄψυχος αὕτως. 
 τοῦ πότμον γοόωσαι ὀδυρόμεναί τε ἐθρήνευν, 
 σήματος ἔκτοθι οὖσαι καὶ ἑζόμεναι περὶ τύμβῳ. 
 ὄφρα μὲν ἠέλιος τρίτον ἠνυσεν ἦμαρ ἐς αἶαν, 
 τόφρα δὲ κἀν νεκάδεσσιν ἐτήκετο Λάζαρος ἄπνους· 
 ἀλλʼ ὅτε δὴ τετράτη ῥοδοειδὴς ἤλυθεν Ἠώς, 
 
 καὶ τότε δὴ προσέειπε θεοῖο πάις μεγάλοιο 
 εὐπατρίδῃσι φίλοις, οἳ πὰρ θεοῦ ἐκγεγάαντο, 
 οἳ πέρι μὲν βουλῇ μερόπων, πέρι δʼ ἦον ἁπάντων, 
 οὓς ἔκπαγλʼ ἐφίλησ’, ὡσεὶ θεοῦ υἷας ἐόντας, 
 ὧν καὶ ἀπὸ γλώσσης γλυκίων μέλιτος ῥέεν αὐδὴ, 
 καὶ ἔπεα νιφάδεσσιν ἐοικότα χειμερίῃσιν 
 “ὦ φίλοι ἀγλαόθυμοι, ἐπεὶ θεὸς ἐστὶ σὺν ἄμμι, 
 κέκλυτέ μευ πάντες τε ὅσοι θεὸν ἔνδον ἔχοιτε, 
 ὄφρʼ εἴπω τά με θυμὸς ἐνὶ στήθεσσι κελεύει· 
 δεῦτʼ ἐς Βηθανίην, ὅθι Λάζαρον ἔλλιπε θυμός, 
 σπεύσομεν ὅττι τάχιστʼ, ὄφρα κλέος ἄφθιτον ἴσχω· 
 ἀνστῆσαι γὰρ ἔπειμι καὶ ἐξ Ἐρέβευς φίλον ἁμόν.” 
 τὸν δʼ αὖτε προσέειπον εὐήνορες ἀγλαόθυμοι· 
 
 ἴομεν, ὡς ἐκέλευσας, ἀλίγκιε πατρὸς ἑοῖο. 
 
 εἶπον ὃ δʼ αὐτὸς ἔβαινε, καὶ ἡγεμόνευε μαθηταῖς. 
 σπερχόμενοι δʼ εἵποντο μετʼ ἴχνια Παμμεδέοντος, 
 ἠύτε ἔθνεα εἶσι μελισσάων ἀδινάων, 
 πέτρης ἐκ γλαφυρῆς αἰεὶ νέον ἐρχομενάων 
 ὣς εἵποντο ὄπισθε θεοῦ μεγάλοιο μαθηταί. 
 ἀλλʼ ὅτε δὴ ῥʼ ἱκάνοντο πολυκλαύστῳ ἐνὶ τύμβῳ, 
 καὶ τότε δὴ λίσσοντο κυλινδόμεναι παρὰ ποσσὶν 
 Χριστὸν παμμεδέοντα κασίγνηταί τε ἔται τε· 
 “ Γουνούμεσθὰ σ’, ἄναξ, ὃς ὑπέρτατα δώματα ναίεις· 
 Λάζαρον ὃν φιλέεσκες, ἐν ἔγκασιν ἤλυθεν ᾅδου· 
 εἰ γὰρ τῇδε ἔησθα, ἄναξ νεκάδων Ἀϊδωνεὺς 
 οὔποτʼ ἔτλη μεῖναι, ἐπειὴ πολὺ φέρτατος ἦσθα· 
 ἀλλὰ καὶ ὣς ἐθέλων δύνασαι πάλιν αὐτὸν ἐγεῖραι.” 
 καὶ τότε δὴ ὕψιστος ἀμείβετο· ποῦ ποτε κεῖται; 
 
 αἳ δʼ ἄρα ὀτραλέως ἀνὰ ἠρίον ἤλυθον ἄρδην 
 δὴ τότʼ ἐπεὶ δεῖξαν θεῷ αὐτὸν σῆμά τε λυγρόν, 
 εἶπεν ἄρʼ· ὁρμηθέντες ἀείρατε πῶμα τάφοιο 
 
 αὐτὰρ ἐπεὶ ἀνέῳκτο τάφος λυγρὸς φθιμένοιο, 
 
 καὶ τότε δὴ μέγʼ ἄυσε θεὸς μέγας ἠδὲ καὶ ἀνήρ 
 
 Λάζαρε, δεῦρʼ ἴθι, κλῦθι ἐμεῖο, καὶ ἔρχεο ἔξω. 
 
 ὡς οὖν νεκρὸς ἄκουσε θεοῖο Λόγου φήσαντος, 
 λυσιμελὴς ἀνέδυ, πεπεδημένος, ἔμπνους, ὀδωδώς. 
 τὸν καὶ ἰδόντες ὅμιλοι ἐθάμβεον ἐν κραδίῃσιν. 
 αὐτίκα δʼ ὑψιμέδοντα ἐκύδαινον θεὸν ἐσθλόν, 
 καὶ κλέος ἄφθιτον ἔσχε πατὴρ μέγας υἷος ἐῆος.

Anonymi Epigrammatici 
 
 
 εἰς τὴν εἰκόνα Κωνσταντίνου ἡνιόχου 
 χάλκεος οὐκ ἔστης βιόων ἔτι, Κωνσταντῖνε· 
 ἀντὶ γὰρ εὐκλείης ἤρκεσε βασκανίη. 
 ὡς δὲ θάνες, τότε δή σε πόλις ξύμπασα γεραίρει 
 οἷς δύναται τί δὲ σῆς ἄξιον ἱπποσύνης;

Anonymi Epigrammatici 
 
 
 ἐξότε Κωνσταντῖνος ἔδυ δόμον Ἄϊδος εἴσω, 
 ᾤχετο σὺν κείνῳ πᾶν κλέος ἡνιόχων.

Anonymi Epigrammatici 
 
 
 χρύσεον ἀντʼ ἀρετῆς γέρας ἔπρεπε Κωνσταντίνῳ, 
 οὐδένα τῆς τέχνης τοῖον ἐνεγκαμένης. 
 
 κουρίζων νίκησεν ἀειδομένους ἐλατῆρας· 
 γηραλέος δὲ νέους δεῖξεν ἀφαυροτέρους. 
 ὅντινα καὶ μετὰ πότμον ἀειμνήστῳ τινὶ θεσμῷ 
 δῆμος καὶ βασιλεὺς ἵδρυσαν ἁζόμενοι.

Anonymi Epigrammatici 
 
 
 εἰς Πορφύριον τὸν ἡνίοχον 
 Πορφύριον λήξαντα πόνων, λύσαντά τε μίτρην, 
 καὶ πάρος ἀντʼ ἀρετῆς χάλκεον ἑσταότα, 
 τῇδε πάλιν χαλκοῦ τε καὶ ἀργύρου ἱδρύσαντο. 
 πρέσβυ, σὺ δὲ ξείνων ἀντιάσας γεράων, 
 δήμου μὲν βοόωντος ἕλες παλίνορσον ἱμάσθην, 
 ὡς δὲ δὶς ἡβήσας μαίνεαι ἐν σταδίοις.

Anonymi Epigrammatici 
 
 
 εἰς Ἰουλιανὸν τὸν ἡνίοχον 
 τοῦτον Ἰουλιανόν, Τυρίης βλάστημα τιθήνης, 
 ἡνίοχον πολλοὺς δεξάμενον στεφάνους, 
 αὐτὸς ἄναξ καὶ δῆμος ἅπας καὶ πότνια βουλὴ 
 ἔστησαν, κοινὴν ψῆφον ἐνεγκάμενοι. 
 γήραϊ γὰρ σταδίων ἀπεπαύσατο· πᾶσι δὲ φίλτρον 
 κάλλιπεν, οἷσιν ἔρως ἤνθεεν ἀντιπάλων.

Anonymi Epigrammatici 
 
 
 εἰς Πορφύριον τὸν ἡνίοχον 
 Πορφύριος Λίβυς οὗτος· ἀεθλοφόρων δʼ ἐπὶ δίφρων 
 μοῦνος παντοδαποὺς ἀμφέθετο στεφάνους. 
 νίκη γὰρ βασίλεια μεριζομένη κατὰ δῆμον, 
 χρώμασι καὶ πέπλοις συμμετάβαλλε τύχας· 
 
 ἥρμοσε δʼ αὐτὸν ἔχειν Βενέτοις πλέον, ἔνθεν ἀνέστη 
 χρύσεος ἀντʼ ἀρετῆς, χάλκεος ἀντὶ πόνων.

Anonymi Epigrammatici 
 
 
 τοῦτον Πορφύριον Λιβύη τέκε, θρέψε δὲ Ῥώμη, 
 νίκη δʼ ἐστεφάνωσεν ἀμοιβαδόν, ἄλλοτʼ ἀπʼ ἄλλου 
 χρώματος ἄκρα φέροντα καρήατι σύμβολα νίκης. 
 πολλάκι γὰρ δήμους ἠλλάξατο, πολλάκι πώλους· 
 νῦν μὲν ἐὼν πρῶτος, τοτὲ δʼ ἔσχατος, ἄλλοτε μέσσος, 
 πάντας ὁμοῦ νίκησε καὶ ἀντιπάλους καὶ ἑταίρους.

Anonymi Epigrammatici 
 
 
 εἰς Οὐράνιον τὸν ἡνίοχον 
 ἶσον κυδαλίμοις, Φαυστινιάδῃ τε καὶ αὐτῷ 
 Φαυστίνῳ, βασιλεὺς στῆσε παρʼ ἀμφοτέροις 
 οὐράνιον, τῷ δῆμος ἀμετρήτους διὰ νίκας 
 ἠγαθέου Πέλοπος θῆκεν ἐπωνυμίην. 
 “ ὡς αἰεὶ τὸν ὁμοῖον ἄγει θεὸς ὡς τὸν ὁμοῖον 
 ” τούσδε τις εἰσορόων φθέγξεται ἀτρεκέως.

Anonymi Epigrammatici 
 
 
 σοὶ καὶ ἀεθλεύοντι μόνῳ, λήξαντὶ τʼ ἀέθλων 
 τοῦτο γέρας Νίκη δὶς πόρεν, Οὐράνιε, 
 δήμου ἀπʼ ἀμφοτέροιο· σὺ γὰρ πάρος ἐν Βενέτοις μὲν 
 εἴκοσι κυδίστων στέμμα φέρεις ἐτέων. 
 παύσαο δʼ ἱπποσύνης· Πρασίνων δέ σε δίζετο δῆμος· 
 τοῖσδε σὺ μὲν νίκην, οἳ δʼ ἄρα σοὶ τὸ γέρας.

Anonymi Epigrammatici 
 
 
 ὤφελες ὅπλα φέρειν, οὐ φάρεα ταῦτα κομίζειν, 
 ὡς ἐλατὴρ τελέθων, καὶ πολέμων πρόμαχος. 
 εὖτε γὰρ ἦλθεν ἄνακτος ὀλεσσιτύραννος ἀκωκή, 
 καὶ σὺ συναιχμάζων ἥψαο ναυμαχίης· 
 καὶ διπλῆς, πολύμητι, σοφῶς ἐδράξαο νίκης, 
 τῆς μὲν πωλομάχου, τῆς δὲ τυραννοφόνου.

Archias 
 
 
 εἰς τὸν Καλυδώνιον σῦν 
 χάλκεος, ἀλλʼ ἄθρησον ὅσον θράσος ἄνυσε κάπρου 
 ὁ πλάστας, ἔμπνουν θῆρα τυπωσάμενος, 
 χαίτας αὐχενίους πεφρικότα, θηκτὸν ὀδόντα 
 βρύχοντα, γλήναις φρικτὸν ἱέντα σέλας, 
 ἀφρῷ χείλεα πάντα δεδευμένον· οὐκέτι θάμβος, 
 εἰ λογάδα στρατιὴν ὤλεσεν ἡμιθέων.

Damagetus 
 
 
 οὔτʼ ἀπὸ Μεσσάνας, οὔτʼ Ἀργόθεν εἰμὶ παλαιστάς· 
 σπάρτα μοι Σπάρτα κυδιάνειρα πατρίς. 
 κεῖνοι τεχνάεντες· ἐγώ γε μέν, ὡς ἐπέοικε 
 τοῖς Λακεδαιμονίων παισί, βίᾳ κρατέω.

Simonides 
 
 
 γνῶθι Θεόγνητον προσιδών, τὸν Ὀλυμπιονίκαν 
 παῖδα, παλαισμοσύνας δεξιὸν ἡνίοχον, 
 κάλλιστον μὲν ἰδεῖν, ἀθλεῖν δʼ οὐ χείρονα μορφῆς, 
 ὃς πατέρων ἀγαθῶν ἐστεφάνωσε πόλιν.

Simonides 
 
 
 Ἴσθμια καὶ Πυθοῖ Διοφῶν ὁ Φίλωνος ἐνίκα, 
 ἅλμα, ποδωκείην, δίσκον, ἄκοντα, πάλην.

Anonymi Epigrammatici 
 
 
 τίνας ἂν εἴποι λόγους Ἕκτωρ τιτρωσκόμενος ὑπὸ Ἑλλήνων 
 βάλλετε νῦν μετὰ πότμον ἐμὸν δέμας, ὅττι καὶ αὐτοὶ 
 νεκροῦ σῶμα λέοντος ἐφυβρίζουσι λαγωοί.

Alcaeus 
 
 
 ἄγαγε καὶ Ξέρξης Πέρσαν στρατὸν Ἑλλάδος ἐς γᾶν, 
 καὶ Τίτος εὐρείας ἄγαγʼ ἀπʼ Ἰταλίας· 
 ἀλλʼ ὁ μὲν Εὐρώπᾳ δοῦλον ζυγὸν αὐχένι θήσων 
 ἦλθεν, ὁ δʼ ἀμπαύσων Ἑλλάδα δουλοσύνας.

Anonymi Epigrammatici 
 
 
 κοίρανος Εὐρώπας, ὁ καὶ εἰν ἁλὶ καὶ κατὰ χέρσον 
 τόσσον ἄναξ θνατῶν, Ζεὺς ὅσον ἀθανάτων, 
 Εἰνοδίᾳ τὰ λάφυρʼ Ἑκάτᾳ θρασέος Κιροάδα, 
 καὶ τέκνων, καὶ ὅλας γᾶς ἔθετʼ Ὀδρυσίδος, 
 υἱὸς ἐυμμελία Δαματρίου· ἁ δὲ Φιλίππου 
 δόξα πάλιν θείων ἄγχι βέβακε θρόνων.

Panteleus 
 
 
 παντελευς 
 εἰς Καλλίμαχον καὶ Κυναίγειρον 
 ὤ κενεοῦ καμάτοιο καὶ ἀπρήκτου πολέμοιο· 
 ἡμετέρῳ βασιλῆι τί λέξομεν ἀθανάτους; 
 ὦ βασιλεῦ, τί μʼ ἔπεμπες ἐπʼ ἀθανάτους πολεμιστάς; 
 βάλλομεν, οὐ πίπτουσι· τιτρώσκομεν, οὐ φοβέονται. 
 
 μοῦνος ἀνὴρ σύλησεν ὅλον στρατόν· ἐν δʼ ἄρα μέσσῳ 
 αἱματόεις ἕστηκεν, ἀτείρεος Ἄρεος εἰκών, 
 δένδρον δʼ ὡς ἕστηκε σιδηρείαις ὑπὸ ῥίζαις, 
 κοὐκ ἐθέλεν πεσέειν· τάχα δʼ ἔρχεται, ἔνδοθι νηῶν. 
 λῦε, κυβερνήτα, νέκυος προφύγωμεν ἀπειλάς.

Alcaeus 
 
 
 σύμφωνον μαλακοῖσι κερασσάμενος θρόον αὐλοῖς 
 Δωρόθεος γοεροὺς ἔπνεε Δαρδανίδας, 
 καὶ Σεμέλας ὠδῖνα κεραύνιον, ἔπνεε δʼ ἵππου 
 ἔργματʼ, ἀειζώων ἁψάμενος Χαρίτων 
 μοῦνος δʼ εἰν ἱεροῖσι Διωνύσοιο προφήταις 
 μώμου λαιψηρὰς ἐξέφυγε πτέρυγας, 
 Θηβαῖος γενεήν, Σωσικλέος· ἐν δὲ Λυαίου 
 νηῷ φορβειὰν ˘ θήκατο καὶ καλάμους.

Alcaeus 
 
 
 οὐκέτʼ ἀνὰ Φρυγίην πιτυοτρόφον, ὥς ποτε, μέλψεις, 
 κροῦμα διʼ εὐτρήτων φθεγγόμενος δονάκων, 
 οὐδʼ ἔτι σαῖς παλάμαις Τριτωνίδος ἔργον Ἀθάνας, 
 ὡς πρίν, ἐπανθήσει, νυμφογενὲς Σάτυρε. 
 δὴ γὰρ ἀλυκτοπέδαις σφίγγῃ χέρας, οὕνεκα Φοίβῳ, 
 θνατὸς ἐὼν, θείαν εἰς ἔριν ἠντίασας. 
 
 λωτοὶ δʼ οἱ κλάζοντες ἴσον φόρμιγγι μελιχρὸν 
 ὤπασαν ἐξ ἀέθλων οὐ στέφος, ἀλλʼ ἀίδαν.

Anonymi Epigrammatici 
 
 
 ὦ γαστὴρ κυνόμυια, διʼ ἣν κόλακες παράσιτοι 
 ζωμοῦ πωλοῦσιν θεσμὸν ἐλευθερίης.

῀ .

Hermocreon 
 
 
 ἵζευ ὑπὸ σκιερὰν πλάτανον, ξένε, τάνδε παρέρπων, 
 ἇς ἁπαλῷ Ζέφυρος πνεύματι φύλλα δονεῖ, 
 ἔνθα με Νικαγόρας κλυτὸν εἵσατο Μαιάδος Ἑρμᾶν, 
 ἀγροῦ καρποτόκου ῥύτορα καὶ κτεάνων.

Anonymi Epigrammatici 
 
 
 ἔρχευ, καὶ κατʼ ἐμὰν ἵζευ πίτυν, ἃ τὸ μελιχρὸν 
 πρὸς μαλακοὺς ἠχεῖ κεκλιμένα ζεφύρους. 
 ἠνίδε καὶ κρούνισμα μελισταγές, ἔνθα μελίσδων 
 ἡδὺν ἐρημαίοις ὕπνον ἄγω καλάμοις.

Plato 
 
 
 Ὑψίκομον παρὰ τάνδε καθίζεο φωνήεσσαν 
 φρίσσουσαν πυκινοῖς κῶνον ὑπὸ ζεφύροις, 
 καί σοι καχλάζουσιν ἐμοῖς παρὰ νάμασι σύριγξ 
 θελγομένων ἄξει κῶμα κατὰ βλεφάρων,

Zenodotus 
 
 
 τίς γλύψας τὸν Ἔρωτα παρὰ κρήνῃσιν ἔθηκεν, 
 οἰόμενος παύσειν τοῦτο τὸ πῦρ ὕδατι;

Anonymi Epigrammatici 
 
 
 ὁ πρὶν ἀεὶ Βρομίου μεμεθυσμένος οἰνάδι πηγῇ, 
 σύντροφος εὐασταῖς, αἰγοπόδης Σάτυρος 
 διχθάδιον κατὰ κῶλον ἀλυκτοπέδῃσι λυγωθεὶς 
 ἔντεα παιδὶ θεᾶς χαλκοτορεῖ Θέτιδος, 
 οὐ σοφὸν ἐκ τέχνας ἀσκῶν πόνον, ἀλλὰ πενιχρὰν 
 ἐργάτιν ἐκ μόχθων ῥυόμενος βιοτάν.

Anonymi Epigrammatici 
 
 
 
 α. ποῦ σοι κεῖνα κύπελλα, λαφύστιε; ποῦ καλὰ θύρσων 
 † πήγματα, καὶ κῶμοι, σκιρτοπόδη Σάτυρε; 
 τίς σε παρὰ σμίλαισι, ποδίκροτον ἅμμα καθάψας, 
 θήκατο, τὸν Βρομίῳ σπάργανʼ ἑλιξάμενον; 
 
 β. ἀσχήμων ἔνδεια, καὶ ἁ πάντολμος ἀνάγκα, 
 ἅ με παρʼ Ἡφαίστῳ θῆκε μαριλοπόταν.

Anonymi Epigrammatici 
 
 
 πᾶν τὸ περιττὸν ἄκαιρον· ἐπεὶ λόγος ἐστὶ παλαιός, 
 ὡς καὶ τοῦ μέλιτος τὸ πλέον ἐστὶ χολή.

Anonymi Epigrammatici 
 
 
 ὦ Πάν, φερβομέναις ἱερὰν φάτιν ἄπυε ποίμναις, 
 κυρτὸν ὑπὲρ χρυσέων χεῖλος ἱεὶς δονάκων, 
 ὄφρʼ αἱ μὲν λευκοῖο βεβριθότα δῶρα γάλακτος 
 οὔθασιν ἐς Κλυμένου πυκνὰ φέρωσι δόμον, 
 σοὶ δὲ καλῶς βωμοῖσι παριστάμενος πόσις αἰγῶν 
 φοίνιον ἐκ λασίου στήθεος αἷμʼ ἐρύγῃ,

Anonymi Epigrammatici 
 
 
 τέρπε δανειζόμενος τὴν σὴν φρένα· τοῖς δὲ δανεισταῖς 
 κάλλιπε τὴν ψήφων δακτυλοκαμψοδύνην.

Anonymi Epigrammatici 
 
 
 
 εἰρήνη πάντεσσιν, ἐπίσκοπος εἶπεν ἐπελθών. 
 πῶς δύναται πᾶσιν, ἣν μόνος ἔνδον ἔχει;

Herodicus 
 
 
 φεύγετʼ, Ἀριστάρχειοι, ἐπʼ εὐρέα νῶτα θαλάσσης 
 Ἑλλάδα, τῆς ξουθῆς δειλότεροι κεμάδος, 
 
 γωνιοβόμβυκες μονοσύλλαβοι, οἷσι μέμηλε 
 τὸ σφὶν καὶ σφῶιν, καὶ τὸ μὶν ἠδὲ τό νίν. 
 τοῦθʼ ὑμῖν εἴη, δυσπέμφελοι· Ἡροδίκῳ δὲ 
 Ἑλλὰς ἀεὶ μίμνοι καὶ θεόπαις Βαβυλών.

Palladas 
 
 
 ῥήτορα Μαῦρον ἰδὼν ἀπεθαύμασα, τὸν βαρύχειλον, 
 τέχνης ῥητορικῆς δαίμονα λευκοφόρον.

Anonymi Epigrammatici 
 
 
 εἰς Νικόλαον Πατριάρχην Ἀλεξανδρείας 
 ὃς βασιλεῖς ἐδάμασσε, καὶ ἠνορέην κατέπαυσεν 
 ἀντιπάλων, πατέρων εἵνεκεν εὐνομίης, 
 οὗτος ὑπὸ σμικρῷ κατάκειται σήματι τῷδε, 
 ἀρχιερεὺς Χριστοῦ Νικόλεως γεγαώς. 
 ἀλλʼ ἀρετὴ πολύολβος ἐπέπτατο πείρατα κόσμου, 
 καὶ ψυχὴ μακάρων ἀμφιπολεῖ θαλάμους. 
 τοίην γὰρ βιοτὴν ποθέεσκεν ἐὼν ἐπὶ γαίης, 
 σῶμα καλὸν πιέσας κυδαλίμοις καμάτοις.

Anonymi Epigrammatici 
 
 
 στήλην εὐνομίης καὶ σωφροσύνης ἀνάθημα, 
 εἰκόνα Νικόλεω στήσατο Γρηγόριος.

Simonides 
 
 
 
 α. εἶπον, τίς, τίνος ἐσσί, τίνος πατρίδος, τί δὲ νικῇς; 
 
 β. Κασμύλος, Εὐαγόρου, Πύθια πύξ, Ῥόδιος.

Simonides 
 
 
 Μίλωνος τόδʼ ἄγαλμα καλοῦ καλόν, ὃς ποτὶ Πίσῃ 
 ἑπτάκι νικήσας, ἐς γόνατʼ οὐκ ἔπεσεν.

Philippus 
 
 
 τὸν ἐκ Σινώπης εἰ κλύεις Δαμόστρατον, 
 πίτυν λαβόντα τὴν κατʼ Ἰσθμὸν ἑξάκις, 
 τοῦτον δέδορκας· οὗ κατʼ εὔγυρον πάλην 
 ψάμμον πεσόντος νῶτον οὐκ ἐσφράγισεν. 
 ἴδʼ ἐς πρόσωπον θηρόθυμον, ὡς ἔτι 
 σῴζει παλαιὰν τὰν ὑπὲρ νίκας ἔριν. 
 λέγει δʼ ὁ χαλκός· “ἁ βάσις με λυσάτω 
 χὠς ἔμπνοος νῦν ἕβδομον κονίσομαι”

Simonides 
 
 
 Δίρφυος ἐδμήθημεν ὑπὸ πτυχί· σῆμα δʼ ἐφʼ ἡμῖν 
 ἐγγύθεν Εὐρίπου δημοσίᾳ κέχυται, 
 οὐκ ἀδίκως· ἐρατὴν γὰρ ἀπωλέσαμεν νεότητα, 
 τρηχεῖαν πολέμου δεξάμενοι νεφέλην.

Anonymi Epigrammatici 
 
 
 εἰς Οὐράνιον 
 τοῦδʼ ἀρετὰ καὶ δόξα καθʼ Ἑλλάδα, πολλὰ μὲν ἀλλαῖς, 
 πολλὰ δὲ καὶ βουλαῖς ἔργα πονησαμένου 
 Ἀρκάδος αἰχμητᾶ Φιλοποίμενος, ᾧ μέγα κῦδος 
 ἕσπετʼ ἐνὶ πολέμῳ, δούρατος ἁγεμόνι· 
 
 μανύει δὲ τρόπαια τετυγμένα δισσὰ τυράννων 
 Σπάρτας· αὐξαμέναν δʼ ἄρατο δουλοσύναν. 
 ὧν ἕνεκεν Τεγέα μεγαλόφρονα Κραύγιδος υἱὸν 
 στᾶσεν, ἀμωμήτου κράντορʼ ἐλευθερίας.

Philippus 
 
 
 τοῦ Μακεδόνων βασιλέως 
 Ἄφλοιος καὶ ἄφυλλος, ὁδοίπορε, τῷδʼ ἐπὶ νώτῳ 
 Ἀλκαίῳ σταυρὸς πήγνυται ἡλίβατος.

Anonymi Epigrammatici 
 
 
 εἰς Σαρδανάπαλον 
 εὖ εἰδώς ὅτι θνητὸς ἔφυς, τὸν θυμὸν ἄεξε, 
 τερπόμενος θαλίῃσι· θανόντι σοι οὔτις ὄνησις. 
 καὶ γὰρ ἐγὼ σποδός εἰμι, Νίνου μεγάλης βασιλεύσας 
 τόσσ’ ἔχω ὅσσ’ ἔφαγον καὶ ἐφύβρισα,, καὶ μετʼ ἔρωτος 
 τέρπνʼ ἐδάην· τὰ δὲ πολλὰ καὶ ὄλβια κεῖνα λέλειπται, 
 ἥδε σοφὴ βιότοιο παραίνεσις ἀνθρώποισιν.

Anonymi Epigrammatici 
 
 
 Ἑλλὰς μὲν Θήβας προτέρας προὔκρινεν ἐν αὐλοῖς· 
 Θῆβαι δὲ Πρόνομον, παῖδα τὸν Οἰνιάδου.

Anonymi Epigrammatici 
 
 
 εἴ τινα πώποτʼ ἄκουσας Ἐνυαλίου φίλον υἱὸν, 
 καὶ κρατερὸν δυνάμει καὶ θαρσαλέον πολεμίζειν, 
 Ἕκτορα τὸν Πριάμοιο νόει μοῦνον γεγενῆσθαι, 
 ὅν ποτε μαρνάμενον Διομήδης ἔκτανεν ἀνήρ, 
 αἴας πρὸ Τρώων Δαναοῖσι μάχην προφέροντα· 
 ὃν καὶ τῇδε θανόντα τάφος ὅδε ἀμφικαλύπτει.

Tullius Geminus 
 
 
 χείρ με Πολυγνώτου ˘ Θασίου κάμεν εἰμὶ δʼ ἐκεῖνος 
 Σαλμωνεύς, βρονταῖς ὃς Διὸς ἀντεμάνην, 
 ὅς με καὶ εἰν Ἀίδῃ πορθεῖ πάλι, καί με κεραυνοῖς 
 βάλλει, μισῶν μου κοὐ λαλέοντα τύπον. 
 ἴσχε, Ζεῦ, πρηστῆρα, μέθες χόλον εἰμὶ γὰρ ἄπνους . 
 ὁ σκοπός· ἀψύχοις εἰκόσι μὴ πολέμει.

Speusippus 
 
 
 σῶμα μὲν ἐν κόλποις κατέχει τόδε γαῖα Πλάτωνος· 
 ψυχὴ δʼ ἰσόθεον τάξιν ἔχει μακάρων.

Leontius Minotaurus 
 
 
 εἰς εἰκόνα Γαβριηλίου ὑπάρχου ἐν Βυζαντίῳ 
 καὶ Φαέθων γραφίδεσσιν ἔχει τύπον ἀλλὰ χαράσσει 
 ἠέλιον τέχνη, κρυπτομένων φαέων, 
 καὶ σέ, σοφὲ πτολίαρχε, γράφει, Γαβριήλιε, τέχνη 
 ἐκτὸς σῶν ἀρετῶν, ἐκτὸς ὅλων καμάτων.

Theaetetus 
 
 
 τοῦτον Ἰουλιανόν, νομικῆς φάος, εἶπον ἰδοῦσαι 
 
 Ῥώμη καὶ Βερόη· πάντα φύσις δύναται.

Leontius Minotaurus 
 
 
 εἰς εἰκόνα Καλλινίκου κουβικουλαρίου 
 κάλλεϊ μὲν νικᾷς κραδίης τόσον, ὅσσον ὀπωπῆς· 
 τῆς γὰρ ἐπωνυμίης ἄξια πάντα φέρεις. 
 αἰεὶ δʼ ἐν θαλάμοισι κατευνάζων βασιλῆα 
 πᾶσαν ὑποσπείρεις οὔασι μειλιχίην.

Theodoretus 
 
 
 εἰς τὴν εἰκόνα Φιλίππου ἄρχοντος Σμύρνῃ 
 ἐκ Φιλαδελφείης ξεινήια ταῦτα Φιλίππῳ. 
 φράζεο πῶς μνήμων ἡ πόλις εὐνομίης.

Anonymi Epigrammatici 
 
 
 μνήμονες οἱ Κᾶρες πολέων εὐεργεσιάων 
 Παλμᾶν ἰθυδίκην τόσσον ἀγασσάμενοι.

Agathias Scholasticus 
 
 
 εἰς εἰκόνα τινὸς σοφιστοῦ ἐν Περγάμῳ 
 τὰς μὲν ὑπὲρ μύθων τε καὶ εὐτροχάλοιο μελίσσης 
 εἰκόνας ἱλήκοις δηρὸν ὀφειλόμενος· 
 νῦν δʼ ὑπὲρ ἱδρώτων τε καὶ ἀστυόχοιο μερίμνης 
 τῇδέ σε τῇ γραφίδι στήσαμεν, Ἡρακλάμον. 
 εἰ δʼ ὀλίγον τὸ γέρας, μὴ μέμφεο· τοῖσδε γὰρ ἡμεῖς 
 αἰεὶ τοὺς ἀγαθοὺς ἄνδρας ἀμειβόμεθα.

Leontius Minotaurus 
 
 
 Πέτρον ὁρᾷς χρυσέοισιν ἐν εἵμασιν αἱ δὲ παρʼ αὐτὸν 
 ἀρχαὶ ἀμοιβαίων μάρτυρές εἰσι πόνων 
 ἀντολίης πρώτη, καὶ διχθαδίη μετὰ τήνδε 
 κόχλου πορφυρέης, καὶ πάλιν ἀντολίης.

Joannes Barbucallus 
 
 
 εἰς εἰκόνα Συνεσίου Σχολαστικοῦ ἐπὶ νίκᾐ μάχης 
 ἀνατεθεῖσαν ἐν Βηρυτῷ 
 οὐχὶ παρʼ Εὐρώτᾳ μόνον ἀνέρες εἰσὶ μαχηταί, 
 οὐδὲ παρʼ Ἰλισσῷ μνάμονές εἰσι δίκας· 
 ὡς ἀπὸ τᾶς Σπάρτας, ὡς αὐτᾶς ἀστὸν Ἀθάνας 
 Συνέσιον Νίκα καὶ Θέμις ἠγάσατο.

Arabius 
 
 
 εἰς εἰκόνα Λογγίνου ὑπάρχου ἐν Βυζαντίῳ 
 Νεῖλος, Περσίς, Ἴβηρ, Σόλυμοι, Δύσις, Ἀρμενίς, Ἰνδοὶ 
 καὶ Κόλχοι σκοπέλων ἐγγύθι Καυκασίων, 
 καὶ πεδία ζείοντα πολυσπερέων Ἀγαρηνῶν 
 Λογγίνου ταχινῶν μάρτυρές εἰσι πόνων, 
 ὡς δὲ ταχὺς βασιλῆι διάκτορος ἦεν ὁδεύων, 
 καὶ ταχὺς εἰρήνην ὤπασε κευθομένην.

Crinagoras 
 
 
 γείτονες οὐ Τρισσαὶ μοῦνον Τύχαι ἔπρεπον εἶναι, 
 Κρίσπε, βαθυπλούτου σῆς ἕνεκεν κραδίης, 
 ἀλλὰ καὶ αἱ πάντων πᾶσαι· τί γὰρ ἀνδρὶ τοσῷδε 
 ἀρκέσει εἰς ἑτάρων μυρίον εὐφροσύνην; 
 νῦν δέ σε καὶ τούτων κρέσσων ἐπὶ μείζονʼ ἀέξοι 
 Καῖσαρ. τίς κείνου χωρὶς ἄρηρε τύχη;

Agathias Scholasticus 
 
 
 εἰς εἰκόνα ἀνατεθεῖσαν ἐν τοῖς Πλακιδίας ὑπὸ τῶν τοῦ νέου σκρινίου 
 Θωμᾶν, παμβασιλῆος ἀμεμφέα κηδεμονῆα, 
 ἄνθεσαν οἱ τὸ νέον τάγμα μετερχόμενοι, 
 θεσπεσίης ἄγχιστα συνωρίδος, ὄφρα καὶ αὐτῇ 
 εἰκόνι χῶρον ἔχῃ γείτονα κοιρανίης. 
 αὐτὸς γὰρ ζαθέοιο θρόνους ὕψωσε μελάθρου, 
 πλοῦτον ἀεξήσας, ἀλλὰ μετʼ εὐσεβίης. 
 εὔγνωμον τὸ πόνημα· τί γὰρ γραφὶς οἶδεν ὀπάσσαι, 
 εἰ μὴ τοῖς ἀγαθοῖς μνῆστιν ὀφειλομένην;

Anonymi Epigrammatici 
 
 
 τὸν μέγαν ἐν βουλαῖς Θεοδόσιον, Ἀσίδος ἀρχόν, 
 εἰκόνι μαρμαρέῃ στήσαμεν ἀνθύπατον, 
 οὕνεκα Σμύρναν ἔγειρε καὶ ἤγαγεν ἐς φάος αὖθις, 
 ἔργοις θαυμασίοις πολλὸν ἀειδομένην.

Anonymi Epigrammatici 
 
 
 Δαμόχαρι, κλυτόμητι δικασπόλε, σοὶ τόδε κῦδος, 
 ὅττι γε τὴν Σμύρναν μετὰ λοίγια πήματα σεισμοῦ, 
 ἐσσυμένως πονέων, αὖθις πάλιν ἐξετέλεσσας.

Anonymi Epigrammatici 
 
 
 πᾶσα φύσις, βασίλεια, τεὸν κράτος αἰὲν ἀείδει, 
 οὕνεκα δυσμενέων στίχας ὤλεσας, οὕνεκα φέγγος 
 ἀνδράσι σωφρονέουσι κακὴν μετὰ δῆριν ἀνῆψας, 
 ἱππολύτης δʼ ἐκέδασσας ὁμόγνια πήματα χάρμης.

Anonymi Epigrammatici 
 
 
 ῥητῆρες Θεόδωρον ἐμέλλομεν εἰς ἓν ἰόντες 
 χρυσείαις γραφίδεσσιν ἀειμνήστοισι γεραίρειν, 
 εἰ μὴ χρυσὸν ἔφευγε καὶ ἐν γραφίδεσσιν ἐόντα.

Anonymi Epigrammatici 
 
 
 Νικήταν δορίτολμον ἄναξ, στρατός, ἄστεα, δῆμος 
 στῆσαν ὑπὲρ μεγάλων Μηδοφόνων καμάτων.

Anonymi Epigrammatici 
 
 
 τὸν μέγαν ἐν πολέμοισι, τὸν ἄτρομον ἡγεμονῆα, 
 Νικήταν ἀρετῶν εἵνεκεν οἱ Πράσινοι.

Anonymi Epigrammatici 
 
 
 Πρόκλος ἐγὼ Παύλου, Βυζάντιος, ὃν περὶ δῶμα 
 τηλεθάοντα Δίκης βασιλήιος ἥρπασεν αὐλή, 
 ὄφρʼ εἴην στόμα πιστὸν ἐρισθενέος βασιλῆος. 
 ἀγγέλλει δʼ ὅδε χαλκὸς ὅσον γέρας ἐστὶν ἀέθλων. 
 καὶ τὰ μὲν εἴκελα πάντα καὶ υἱέι καὶ γενετῆρι· 
 ἐν δʼ ὑπάτων ῥάβδοισι πάις νίκησε τοκῆα.

Apollonides 
 
 
 θαύμασε τὸν Κινύρην ὁ πάλαι χρόνος ἢ Φρύγας ἄμφω· 
 σὸν δέ, Λέων, ἡμεῖς κάλλος ἀεισόμεθα, 
 Κερκαφίδη περίβωτε· μακαρτάτη ἔστʼ ἄρα νήσων 
 καὶ Ῥόδος, ἣ τοίῳ λάμπεται ἠελίῳ.

Apollonides 
 
 
 εἰ τοιόσδε Λέων λάχεν ἀντίος Ἡρακλῆι, 
 οὐκ ἦν Ἀλκίδεω τοῦτο τὸ δωδέκατον.

Macedonius II 
 
 
 τῷ ξοάνῳ τὸν παῖδα Θυώνιχον, οὐχ ἵνα λεύσσῃς 
 ὡς καλὸς ἐν τῇδε μνάματος ἀγλαΐᾳ, 
 ἀλλʼ ἵνα σοὶ τὸν ἄεθλον ὃν ἐξεπόνησε μαθόντι, 
 ὧ ʼγαθέ, τᾶς αὐτᾶς ζᾶλος ἔοι μανίας. 
 οὗτος ὁ μὴ κλίνας καμάτῳ πόδα, πάντα δʼ ἀγῶνι 
 ἅλικα νικήσας, ὁπλότερον, πρότερον.

Philippus 
 
 
 ἴσως με λεύσσων, ξεῖνε, ταυρογάστορα 
 καὶ στερρόγυιον, ὡς Ἄτλαντα δεύτερον, 
 θαμβεῖς, ἀπιστῶν εἰ βρότειος ἡ φύσις. 
 ἀλλʼ ἴσθι μʼ Ἡρᾶν Λαδικῆα πάμμαχον, 
 ὃν Σμύρνα καὶ δρῦς Περγάμου κατέστεφεν, 
 Δελφοί, Κόρινθος, Ἦλις, Ἄργος, Ἄκτιον 
 λοιπῶν δʼ ἀέθλων ἢν ἐρευνήσῃς κράτος, 
 καὶ τὴν Λίβυσσαν ἐξαριθμήσεις κόνιν.

Anonymi Epigrammatici 
 
 
 Λᾴδας τὸ στάδιον εἴθʼ ἥλατο, εἴτε διέπτη, 
 δαιμόνιον τὸ τάχος, οὐδὲ φράσαι δυνατόν.

Anonymi Epigrammatici 
 
 
 οἷος ἔης φεύγων τὸν ὑπήνεμον, ἔμπνοε Λᾴδα, 
 Θῦμον, ἐπʼ ἀκροτάτῳ † πνεύματι θεὶς ὄνυχα, 
 τοῖον ἐχάλκευσέν σε Μύρων, ἐπὶ παντὶ χαράξας 
 σώματι Πισαίου προσδοκίην στεφάνου.

Anonymi Epigrammatici 
 
 
 πλήρης ἐλπίδος ἐστίν, ἄκροις δʼ ἐπὶ χείλεσιν ἄσθμα 
 ἐμφαίνει κοίλων ἔνδοθεν ἐκ λαγόνων. 
 πηδήσει τάχα χαλκὸς ἐπὶ στέφος, οὐδὲ καθέξει 
 ἁ βάσις. ὦ τέχνη πνεύματος ὠκυτέρα.

Troilus 
 
 
 
 α. εἰκών, τίς σ’ ἀνέθηκε, τίνος χάριν, ἢ τίνι, λέξον. 
 
 β. ἀντὶ παλαισμοσύνης θῆκε Λύρωνι πόλις.

Anonymi Epigrammatici 
 
 
 ταύτην Εὐσεβίῳ Βυζαντιὰς εἰκόνα Ῥώμη 
 πρὸς δισσαῖς ἑτέραις, εἵνεκεν ἱπποσύνης. 
 οὐ γὰρ ὃ γʼ ἀμφήριστον ἑλὼν ἐστέψατο νίκην, 
 ἀλλὰ πολὺ κρατέων ποσσὶ καὶ ἠνορέῃ. 
 τοὔνεκεν ἀντιβίων ἔριν ἔσβεσεν ἀλλὰ καὶ αὐτὴν 
 δήμου τὴν προτέρην παῦσε διχοστασίην.

Paulus Silentiarius 
 
 
 εἰς βάκχην ἐν Βυζαντίῳ 
 ἔκφρονα τὴν βάκχην οὐχ ἡ φύσις, ἀλλʼ ἡ τέχνη 
 θήκατο, καὶ μανίην ἐγκατέμιξε λίθῳ.

Anonymi Epigrammatici 
 
 
 εἰς τὸ αὐτό 
 ἴσχετε τὴν βάκχην, μή, λαϊνέη περ ἐοῦσα, 
 οὐδὸν ὑπερθεμένη, νηὸν ὑπεκπροφύγᾐ.

Agathias Scholasticus 
 
 
 εἰς τὸ αὐτό 
 οὔπω ἐπισταμένην τάχα κύμβαλα χερσὶ τινάξαι 
 Βάκχην αἰδομένην στήσατο λαοτύπος 
 οὕτω γὰρ προνένευκεν· ἔοικε δʼ τοῦτο βοώσῃ· 
 
 ἔξιτε· καὶ παταγῶ, μηδένος ἱσταμένου .

Simonides 
 
 
 
 α. τίς ἀδε; β. βάκχα. α. τίς δέ μιν ξέσε; β. Σκόπας 
 
 α. τίς δʼ ἐξέμηνε, Βάκχος, ἢ Σκόπας; β. Σκόπας.

Crinagoras 
 
 
 Ἀντολίαι, δύσιες, κόσμου μέτρα· καὶ τὰ Νέρωνος 
 ἔργα διʼ ἀμφοτέρων ἵκετο γῆς περάτων. 
 ἥλιος Ἀρμενίην ἀνιὼν ὑπὸ χερσὶ δαμεῖσαν 
 κείνου, Γερμανίην δʼ εἶδε κατερχόμενος. 
 δισσὸν ἀειδέσθω πολέμου κράτος· οἶδεν Ἀράξης 
 καὶ Ῥῆνος, δούλοις ἔθνεσι πινόμενοι.

Anonymi Epigrammatici 
 
 
 εἰς στήλην Ἰουστινιανοῦ βασιλέως ἐν τῷ ἱπποδρόμῳ 
 ταῦτά σοι, ὦ βασιλεῦ Μηδοκτόνε, δῶρα κομίζει 
 σῆς Ῥώμης γενέτης καὶ πάϊς Εὐστάθιος, 
 πῶλον ὑπὲρ νίκης, Νίκην στεφανηφόρον ἄλλην, 
 καὶ σὲ μετηνεμίῳ πώλῳ ἐφεζόμενον. 
 ὑψόσ’, Ἰουστινιανέ, τεὸν κράτος· ἐν χθονὶ δʼ αἰεὶ 
 δεσμὸς ἔχοι Μήδων καὶ Σκυθέων προμάχους.

Anonymi Epigrammatici 
 
 
 εἰς τὸ αὐτό 
 πῶλον ὁμοῦ καὶ ἄνακτα καὶ ὀλλυμένην Βαβυλῶνα 
 χαλκὸς ἀπὸ σκύλων ἔπλασεν Ἀσσυρίων. 
 ἔστι δʼ Ἰουστινιανός, ὃν ἀντολίης ζυγὸν ἕλκων 
 στῆσεν Ἰουλιανός, μάρτυρα μηδοφόνον.

Anonymi Epigrammatici 
 
 
 εἰς στήλην Ἰουστίνου βασιλέως ἐν τῷ λιμένι 
 τοῦτο παρʼ αἰγιαλοῖσιν ἐγὼ Θεόδωρος ὕπαρχος 
 στῆσα φαεινὸν ἄγαλμα Ἰουστίνῳ βασιλῆι, 
 ὄφρα καὶ ἐν λιμένεσσιν ἑὴν πετάσειε γαλήνην.

Anonymi Epigrammatici 
 
 
 εἰς στήλην Θεοδοσίου βασιλέως 
 Ἔκθορες ἀντολίηθε, φαεσφόρος ἥλιος ἄλλος, 
 Θευδόσιε, θνητοῖσι, πόλου μέσον, ἠπιόθυμε, 
 ὠκεανὸν παρὰ ποσσὶν ἔχων μετʼ ἀπείρονα γαῖαν, 
 πάντοθεν αἰγλήεις, κεκορυθμένος, ἀγλαὸν ἵππον 
 ῥηιδίως, μεγάθυμε, καὶ ἐσσύμενον κατερύκων.

Anonymi Epigrammatici 
 
 
 τὸν κρατερὸν Βύζαντα καὶ ἱμερτὴν Φιδάλειαν 
 εἰν ἑνὶ κοσμήσας ἄνθετο Καλλιάδης.

Anonymi Epigrammatici 
 
 
 ἱμερτὴ Φιδάλεια δάμαρ Βύζαντος ἐτύχθην 
 εἰμὶ δὲ βουπαλέος δῶρον ἀεθλοσύνης.

Posidippus 
 
 
 Κύπριδος ἅδʼ εἰκών φέρʼ ἰδώμεθα μὴ Βερενίκας· 
 διστάζω ποτέρᾳ φῇ τις ὁμοιοτέραν.

Anonymi Epigrammatici 
 
 
 Ζήνωνα πτολίαρχος Ἰουλιανὸς βασιλῆα· 
 Ζήνωνος παράκοιτιν Ἰουλιανὸς Ἀριάδνην.

Anonymi Epigrammatici 
 
 
 οἶκον Ἄναξ Ἑλικῶνος ἀνηβήσαντα νοήσας 
 κυδαλίμοις καμάτοισιν Ἰουλιανοῦ πολιάρχου, 
 Πιερικῶν προπάροιθε δόμων παγχρύσεος ἔστη.

Anonymi Epigrammatici 
 
 
 κῦδος Ἰουλιανοῦ παναοίδιμον, ὃς μετὰ κόσμον 
 Πιερίδων χρυσέην στῆσεν Ἀναστασίην.

Anonymi Epigrammatici 
 
 
 ἄλλον ὑπὲρ νίκας ἐναρηφόρον ἔνδοθι Σούσων 
 ὁ θρασὺς ἀνστήσει Μῆδος ἄνακτι τύπον· 
 
 ἄλλον ἀκειρεκόμας Ἀβάρων στρατὸς ἔκτοθεν Ἴστρου, 
 κείρας ἐκ κεφαλῆς βόστρυχον αὐσταλέης· 
 τὸν δʼ ὑπὲρ εὐνομίας ἐριθηλέος ἐνθάδε τοῦτον 
 ἐξ ὑπάτου μίτρης στῆσεν ἄνασσα πόλις. 
 ἔμπεδος ἀλλὰ μένοις, Βυζαντιὰς ἔμμορε Ῥώμα, 
 θεῖον Ἰουστίνου κάρτος ἀμειψαμένα.

Anonymi Epigrammatici 
 
 
 οὗτος ὁ κοσμήσας Ὑπάτων θρόνον, ὃν τρισέπαρχρν 
 καὶ πατέρα βασιλῆες ἑὸν καλέσαντο μέγιστοι, 
 χρύσεος ἕστηκεν Αὐρηλιανός· τὸ δʼ ἔργον 
 τῆς βουλῆς, ἧς αὐτὸς ἑκὼν κατέπαυσεν ἀνίας.

Anonymi Epigrammatici 
 
 
 εἰς ἄρχοντα 
 Μῖξον μειλιχίῃ βαιὸν φόβον, ὅττι καὶ αὐτὴ 
 βομβήεσσα μέλισσα κορύσσεται ὀξέι κέντρῳ. 
 οὐ γὰρ ἄτερ μάστιγος ἰθύνεται ἵππος ἀγήνωρ· 
 οὐδὲ συῶν ἀγέλη ἐπιπείθεται ἀνδρὶ νομῆι, 
 πρὶν καὶ ἐριγδούποιο καλαύροπος ἦχον ἀκούσῃ.

Antipater 
 
 
 Ζηνὶ καὶ Ἀπόλλωνι καὶ Ἄρεϊ τέκνον ἀνάκτων 
 εἴκελον, εὐκταίη μητέρος εὐτοκίη, 
 πάντα τοι ἐκ Μοιρέων βασιλήια, πάντα τέλεια 
 ἦλθεν ἐποιήθης δʼ ἔργον ἀοιδοπόλων. 
 Ζεὺς σκῆπτρον βασίλειον, Ἄρης δόρυ, καλλοσύνην δὲ 
 Φοῖβος ἔχει· παρὰ σοὶ δʼ ἀθρόα πάντα, Κότυ.

Synesius 
 
 
 οἱ τρεῖς Τυνδαρίδαι, Κάστωρ, Ἑλένη, Πολυδεύκης.

Paulus Silentiarius 
 
 
 ὄμματα μὲν κούρης μόλις ἡ γραφίς, οὔτε δὲ χαίτην, 
 οὔτε σέλας χροιῆς ἄκρον ἀπεπλάσατο. 
 εἴ τις μαρμαρυγὴν δύναται φαεθοντίδα γράψαι, 
 μαρμαρυγὴν γράψει καὶ Θεοδωριάδα

Anonymi Epigrammatici 
 
 
 βάσκανος ἡ γραφίς ἐσσι, καὶ εἰσορόωσι μεγαίρεις 
 χρύσεα κεκρυφάλοις βόστρυχα κρυψαμένη. 
 εἰ δʼ ὑπάτης κεφαλῆς ὑπάτην χάριν εἰκόνι κεύθεις, 
 οὐδʼ ἐπὶ τῷ λοιπῷ κάλλεϊ πίστιν ἔχεις. 
 πᾶσα γραφὶς μορφῇσι χαρίζεται· ἀλλὰ σὺ μούνη 
 τῆς Θεοδωριάδος κλέψας ἀπʼ ἀγλαΐας.

Synesius 
 
 
 εἰς τὴν ἑαυτοῦ ἀδελφήν 
 τῆς χρυσῆς εἰκὼν ἢ Κύπριδος, ἢ Στρατονίκης.

Agathias Scholasticus 
 
 
 Μαχλὰς ἐγὼ γενόμην Βυζαντίδος ἔνδοθι Ῥώμης, 
 ὠνητὴν φιλίην πᾶσι χαριζομένη· 
 εἰμὶ δὲ Καλλιρόη πολυδαίδαλος, ἣν ὑπʼ ἔρωτος 
 οἰστρηθεὶς Θωμᾶς τῇδʼ ἔθετο γραφίδι, 
 δεικνὺς ὅσσον ἔχει πόθον ἐν φρεσὶν ἶσα γὰρ αὐτῷ 
 κηρῷ τηκομένῳ κραδίη ἡ κραδίη.

Philippus 
 
 
 εἰς τὸ ἐν Ὀλυμπίᾳ Διὸς ἄγαλμα 
 ἢ θεὸς ἦλθʼ ἐπὶ γῆν ἐξ οὐρανοῦ, εἰκόνα δείξων, 
 Φειδία· ἢ σὺ γʼ ἔβης τὸν θεὸν ὀψόμενος.

Simonides 
 
 
 τὸν ἐν Ῥόδῳ κολοσσὸν ὀκτάκις δέκα 
 Χάρης ἐποίει πήχεων ὁ Λίνδιος.

Anonymi Epigrammatici 
 
 
 εἰς Αἴαντος εἰκόνα 
 αἶαν Τιμομάχου πλέον ἢ πατρός, ἥρπασετέχνα 
 τὴν φύσιν ὁ γράψας εἶδέ σε μαινόμενον, 
 καὶ συνελυσσήθη χεὶρ ἀνέρι, καὶ τὰ κεραστὰ 
 δάκρυα τοὺς λύπης πάντας ἔμιξε πόνους.

Anonymi Epigrammatici 
 
 
 οὐκ ἀδαὴς ἔγραψε Κίμων τάδε· παντὶ δʼ ἐπʼ ἔργῳ 
 μῶμος, ὃν οὐδʼ ἥρως Δαίδαλος ἐξέφυγεν.

Anonymi Epigrammatici 
 
 
 ἁ τέχνα τὸν ἔλεγχον ἀπώλεσεν οὐδὲ δὲ γὰρ αὐτὰ 
 μανῦσαι δύναται τῷ πόρε τὰν κεφαλάν.

Anonymi Epigrammatici 
 
 
 Τοὐμπρασιῇ φύλακος μακρὰν ἀποτῆλε φύλαξαι. 
 τοῖος, ὁκοῖον ὁρᾷς, ὦ παρʼ ἔμʼ ἐρχόμενε 
 σύκινος, οὐ ῥίνῃ πεπονημένος, οὐδʼ ἀπὸ μίλτου, 
 ἀλλʼ ἀπὸ ποιμενικῆς αὐτομαθοῦς ξοΐδος 
 ἀχρείως γέλασόν με, τὰ δʼ Εὐκλείους πεφύλαξο 
 σίνεσθαι, μὴ καὶ σαρδάνιον γελάσῃς.

Julianus 
 
 
 τέχνης πυρσὸν ὄπασσα φερέσβιον ἐκ δʼ ἄρα τέχνης 
 καὶ πυρὸς ἀλλήκτου πήματος ὄψιν ἔχω. 
 ἦ μερόπων ἀχάριστον ἀεί γένος, εἴ γε Προμηθεὺς 
 ἀντʼ εὐεργεσίης ταῦθʼ ὑπὸ χαλκοτύπων.

Julianus 
 
 
 χαλκὸν μὲν καλέεσκεν ἀτειρέα βίβλος Ὁμήρου· 
 ἀλλά μιν ὁ πλάστης δεῖξεν ἐλεγχομένην. 
 δεῦρʼ ἴδε γὰρ στενάχοντα Προμηθέα, δεῦρʼ ἴδε χαλκοῦ 
 τειρομένου σπλάγχνων ἐκ μυχάτων ὀδύνας. 
 Ἥρακλες, νεμέσησον, ἐπεὶ μετὰ σεῖο φαρέτρην 
 Ἰαπετιονίδης ἄλγος ἄπαυστον ἔχει.

Gaius Cornelius Gallus 
 
 
 εἰς Τάνταλον ἐπὶ ποτηρίου γεγλυμμένον 
 οὗτος ὁ πρὶν μακάρεσσι συνέστιος, οὗτος ὁ νηδὺν 
 πολλάκι νεκταρέου πλησάμενος πόματος, 
 νῦν λιβάδος θνητῆς ἱμείρεται· ἡ φθονερὴ δὲ 
 κρᾶσις ἀεὶ χείλευς ἐστὶ ταπεινοτέρη. 
 
 πῖνε, λέγει τὸ τόρευμα, “ καὶ ὄργια μάνθανε σιγῆς· 
 οἱ γλώσσῃ προπετεῖς ταῦτα κολαζόμεθα.”

Anonymi Epigrammatici 
 
 
 θλῖβε δρακοντείους περιμήκεας ὄβριμε δειρὰς 
 Ἥρακλες, δακέτων ἄγχε βαθεῖς φάρυγας. 
 ἐξέτι νηπιάχοιο χόλον ζηλήμονος Ἥρης 
 ἄμπαυσον μοχθεῖν γνῶθι καὶ ἐκ βρέφεος. 
 οὐ γάρ σοι κρητὴρ χαλκήλατος οὐδὲ, λέβητες, 
 ἀλλʼ ὁδὸς εἰς αὐλὴν Ζηνός, ἔπαθλον ἔφυ.

Anonymi Epigrammatici 
 
 
 δέρκεο μυριόμοχθε τεοὺς Ἥρακλες ἀγῶνας, 
 οὓς τλὰς ἀθανάτων οἶκον Ὄλυμπον ἔβης· 
 Γηρυόνην, κλυτὰ μῆλα, μέγαν πόνον Αὐγείαο, 
 πώλους, Ἱππολύτην, πουλυκάρηνον ὄφιν, 
 
 κάπρον, θωυκτῆρα Χάους κύνα, θῆρα Νεμείης, 
 οἰωνούς, ταῦρον, Μαιναλίην ἔλαφον. 
 νῦν δὲ κατʼ ἄκρα πόληος ἀπορθήτοιο βεβηκὼς 
 Περγαμίης, μεγάλους ῥύεο Τηλεφίδας.

Anonymi Epigrammatici 
 
 
 Ἡρακλέους ἆθλοι 
 πρῶτα μὲν ἐν Νεμέῃ βριαρὸν κατέπεφνε λέοντα, 
 δεύτερον, ἐν Λέρνῃ πολυαύχενον ὤλεσεν ὕδραν. 
 τὸ τρίτον αὖτʼ ἐπὶ τοῖς Ἐρυμάνθιον ἔκτανε κάπρον. 
 χρυσόκερων ἔλαφον μετὰ ταῦτʼ ἤγρευσε, τέταρτον. 
 πέμπτον δʼ, ὄρνιθας Στυμφαλίδας ἐξεδίωξεν. 
 ἕκτον, Ἀμαζονίδος κόμισε ζωστῆρα φαεινόν. 
 ἕβδομον, Αὐγείου πολλὴν κόπρον ἐξεκάθηρεν. 
 ὄγδοον, ἐκ Κρήτηθε πυρίπνοον ἤλασε ταῦρον. 
 εἴνατον, ἐκ Θρῄκης Διομήδεος ἤγαγεν ἵππους. 
 Γηρυόνου, δέκατον, βόας ἤγαγεν ἐξ Ἐρυθείης. 
 Κέρβερον, ἑνδέκατον, κύνʼ ἀνήγαγεν ἐξ Ἀίδαο. 
 δωδέκατον, ἐκόμισσεν ἐς Ἑλλάδα χρύσεα μῆλα. 
 τὸ τρισκαιδέκατον, τοῖον λυγρὸν ἔσχεν ἄεθλον 
 μουνονυχὶ πεντήκοντα ξυνελέξατο κούραις.

Philippus 
 
 
 εἰς τὸ αὐτό 
 ὤλεσα τὸν Νεμέας θῆρʼ ἄπλετον, ὤλεσα δʼ ὕδρην 
 καὶ ταῦρον, κάπρου δʼ ἀμφετίναξα γένυν 
 ζωστῆρʼ ἑλκύσσας, πώλους Διομήδεος εἷλον 
 χρύσεα μᾶλα κλάσας, Γηρυόνην ἔλαβον 
 Αὐγείας μʼ ἐδάη· κεμὰς οὐ φύγεν ἔκτανον ὄρνις· 
 Κέρβερον ἠγαγόμην αὐτὸς Ὄλυμπον ἔχω.

Archias 
 
 
 μηκέτι ταυροβόροιο βαρὺ βρύχημα λέοντος 
 πτήσσετε, ληινόμοι γειαρόται Νεμέης· 
 ἦ γὰρ ὑφʼ Ἡρακλῆος ἀριστάθλοιο δέδουπεν, 
 αὐχένα θηροφόνοις ἀγχόμενος παλάμαις. 
 ποίμνας ἐξελάσασθε· πάλιν μυκηθμὸν ἀκούοι 
 ἠχώ, ἐρημαίης ἐνναέτειρα νάπης. 
 καὶ σύ, λεοντόχλαινε, πάλιν θωρήσσεο ῥινῷ 
 Ἥρης πρηΰνων μισονόθοιο χόλον.

Damagetus 
 
 
 ἐκ Νεμέης ὁ λέων, ἀτὰρ ὁ ξένος Ἀργόθεν αἷμα, 
 πολλὸν ὁ μὲν θηρῶν λῷστος, ὁ δʼ ἡμιθέων. 
 ἔρχονται δʼ ἐς ἀγῶνα καταντίον ὄμμα βαλόντες 
 λοξὸν ὑπὲρ ζωᾶς ἀμφότεροι σφετέρας. 
 Ζεῦ πάτερ, ἀλλʼ εἴη τὸν ἀπʼ Ἄργεος ἀνέρα νικᾶν, 
 ἐμβατὸς ὡς αὖ τοι καὶ Νεμέα τελέθοι.

Anonymi Epigrammatici 
 
 
 τί πρῶτον, τί δʼ ἔπειτα φρεσίν, τί δὲ λοίσθιον ὄσσοις 
 θαυμάσομαι τέχνης ἀνέρος ἠδʼ ἐλάφου; 
 ὧν ὁ μὲν ἰξύι θηρὸς ἐπεμβεβαὼς γόνυ βρίθει, 
 εὐπτόρθων παλάμαις δραξάμενος κεράων· 
 
 ἡ δʼ ὑπὸ χάσματι πολλὰ καὶ ἄσθματι φυσιόωσα 
 γλώσσῃ σημαίνει θλιβομένην κραδίην. 
 Ἥρακλες, γήθησον, ὅλη κεμὰς ἄρτι τέθηλεν 
 οὐ κέρασιν μούνοις, ἀλλὰ τέχνῃ χρυσέη.

Anonymi Epigrammatici 
 
 
 χαλκὸν ἀποιμώζοντα τίς ἔπλασε; τίς δʼ ὑπὸ τέχνας 
 καὶ πόνον ἐν μορφᾷ καὶ θράσος εἰργάσατο; 
 ἔμψυχον τὸ πλάσμα· καὶ οἰκτείρω μογέοντα, 
 καὶ φρίττω κρατερὸν τὸν θρασὺν Ἡρακλέην· 
 Ἀνταῖον γὰρ ἔχει πεπονημένον ἐκ παλαμάων 
 ἰδνωθεὶς δὲ δοκεῖ καὶ στοναχὰν ἱέναι.

Anonymi Epigrammatici 
 
 
 εἰς Ἡρακλέα μεθύοντα 
 οὗτος ὁ νῦν ὕπνῳ βεβαρημένος ἠδὲ κυπέλλῳ, 
 Κενταύρους νήφων οἰνοβαρεῖς ὄλεσεν.

Anonymi Epigrammatici 
 
 
 εἰς τὸ αὐτό 
 οὗτος ὁ πανδαμάτωρ, ὁ παρʼ ἀνδράσι δωδεκάεθλος 
 μελπόμενος κρατερῆς εἵνεκεν ἠνορέης, 
 οἰνοβαρὴς μετὰ δαῖτα μεθυσφαλὲς ἴχνος ἑλίσσει, 
 νικηθεὶς ἁπαλῷ λυσιμελεῖ Βρομίῳ.

Anonymi Epigrammatici 
 
 
 εἰς εἰκόνα Λυσιμάχου βασιλέως 
 χαίτην καὶ ῥόπαλον καὶ ἐν ὀφθαλμοῖσιν ἀταρβῆ 
 θυμὸν ὁρῶν, βλοσυρόν τʼ ἀνδρὸς ἐπισκύνιον, 
 ζήτει δέρμα λέοντος ἐπʼ εἰκόνι· κἢν μὲν ἐφεύρῃς, 
 Ἡρακλέης, εἰ δʼ οὔ, Λυσιμάχοιο πίναξ.

Anonymi Epigrammatici 
 
 
 εἰς εἰκόνα Ἡρακλέους 
 οἵῳ Θειοδάμας πρὶν ὑπήντεεν Ἡρακλῆι, 
 τοῖον ὁ τεχνίτης τὸν Διὸς εἰργάσατο, 
 βοῦν ἀρότην ἕλκοντα, καὶ ἀντανύοντα κορύνην· 
 ἀλλʼ οὐ τὴν ὀλοὴν γράψε βοοσφαγίην. 
 ναὶ τάχα Θειοδάμαντι γοήμονα χείλεσι φωνὴν 
 ἥρμοσεν, ἧς ἀίων φείδεται Ἡρακλέης.

Anonymi Epigrammatici 
 
 
 εἰς εἰκόνα ἑτέραν τοῦ αὐτοῦ 
 οἷον καὶ Κρονίδης ἔσπειρέ σε τῇ τρισελήνῳ 
 νυκτί, καὶ Εὐρυσθεὺς εἶδεν ἀεθλοφόρον, 
 κἠκ πυρὸς εἰς Οὔλυμπον ἐκώμασας, ὦ βαρύμοχθε 
 Ἀλκείδη, τοίην εἰκόνα σου βλέπομεν. 
 Ἀλκμήνης δʼ ὠδῖνας ἔχει λίθος· αἱ δὲ μεγαυχεῖς 
 Θῆβαι νῦν μύθων εἰσὶν ἀπιστότεραι.

Tullius Geminus 
 
 
 εἰς ἄγαλμα τοῦ αὐτοῦ 
 Ἥρακλες, ποῦ σοι πτόρθος μέγας, ἥ τε Νέμειος 
 χλαῖνα, καὶ ἡ τόξων ἔμπλεος ἰοδόκη; 
 ποῦ σοβαρὸν βρίμημα; τί σ’ ἔπλασεν ὧδε κατηφῆ 
 Λύσιππος, χαλκῷ τʼ ἐγκατέμιξʼ ὀδύνην; 
 ἄχθῃ γυμνωθεὶς ὅπλων σέο· τίς δὲ σ’ ἔπερσεν; 
 
 ὁ πτερόεις, ὄντως εἷς βαρὺς ἆθλος, Ἔρως.

Philippus 
 
 
 εἷς τὸ αὐτό 
 Ἥρη τοῦτʼ ἄρα λοιπὸν ἐβούλετο πᾶσιν ἐπʼ ἄθλοις, 
 ὅπλων γυμνὸν ἰδεῖν τὸν θρασὺν Ἡρακλέα. 
 ποῦ χλαίνωμα λέοντος, ὃ τʼ εὐροίζητος ἐπʼ ὤμοις 
 ἰός, καὶ βαρύπους ὄζος ὁ θηρολέτης; 
 πάντα σ’ Ἔρως ἀπέδυσε· καὶ οὐ ξένον, εἰ Δία κύκνον 
 ποιήσας, ὅπλων νοσφίσαθʼ Ἡρακλέα.

Anonymi Epigrammatici 
 
 
 εἰς ἀνδριάντα Θησέως καὶ τὸν Μαραθωνίου ταύρου 
 θαῦμα τέχνης ταύρου τε καὶ ἀνέρος, ὧν ὁ μὲν ἀλκᾷ 
 θῆρα βίῃ βρίθει, γυῖα τιταινόμενος 
 ἶνας δʼ αὐχενίους γνάμπτων, παλάμῃσιν ἔμαρψεν, 
 λαιῇ μυκτῆρας, δεξιτερῇ δὲ κέρας, 
 ἀστραγάλους δʼ ἐλέλιξε· καὶ αὐχένα θήρ ὑπὸ χερσὶν 
 δαμνάμενος κρατεραῖς ὤκλασεν εἰς ὀπίσω. 
 ἔστι δʼ ὀΐσσασθαι τέχνης ὕπο τῷδʼ ἐνὶ χαλκῷ 
 θῆρα μὲν ἐμπνείειν, ἄνδρα δʼ ἱδρῶτι ῥέειν.

Anonymi Epigrammatici 
 
 
 εἰς ἀνδριάντα Καπανέως 
 εἰ τοῖος Θήβης Καπανεὺς 
 ἐπεμήνατο πύργοις, 
 ἄμβασιν ἠερίην κλίμακι μησάμενος, 
 εἷλεν ἂν ἄστυ βίῃ καὶ ὑπὲρ 
 μόρον. αἴδετο γάρ ῥα 
 καὶ σκηπτὸς Κρονίδου 
 τοῖον ἑλεῖν πρόμαχον.

Julianus 
 
 
 εἰς Ἴκαρον χαλκοῦν ἐν λουτρῷ ἱστάμενον 
 Ἴκαρε, κηρὸς μέν σε διώλεσε· νῦν δὲ 
 σε κηρῷ 
 ἤγαγεν εἰς μορφὴν αὖθις ὁ χαλκοτύπος. 
 ἀλλά γε μὴ πτερὰ πάλλε κατʼ ἠέρα, 
 μὴ τὸ λοετρὸν, 
 ἠερόθεν πίπτων, Ἰκάριον τελέσῃς.

Julianus 
 
 
 εἰς τὸ αὐτό 
 Ἴκαρε, χαλκὸς ἐὼν μιμνῄσκεο· μηδέ σε τέχνη, 
 μηδʼ ἀπάφῃ πτερύγων ζεῦγος ἐπωμάδιον. 
 εἰ γὰρ ζωὸς ἐὼν πέσες ἐν πελάγεσσι θαλάσσης, 
 πῶς ἐθέλεις πτῆναι χάλκεον εἶδος ἔχων;

Agathias Scholasticus 
 
 
 εἰς Ἱππόλυτον διαλεγόμενον τᾖ τροφῇ 
 τῆς Φαίδρας 
 Ἱππόλυτος τῆς γρηὸς ἐπʼ οὔατι 
 νηλέα μῦθον 
 φθέγγεται· ἀλλʼ ἡμεῖς οὐ 
 δυνάμεσθα κλύειν. 
 ὅσσον δʼ ἐκ βλεφάροιο μεμηνότος 
 ἔστι νοῆσαι, 
 ὅττι παρεγγυάᾳ μηκέτʼ ἄθεσμα λέγειν.

Flavius Philostratus 
 
 
 εἰς εἰκόνα Τηλέφου τετρωμένου 
 οὗτος ὁ Τευθρανίας πρόμος ἄσχετος, οὗτος ὁ τὸ πρὶν 
 Τήλεφος αἱμάξας φρικτὸν Ἄρη Δαναῶν, 
 Μυσὸν ὅτε πλήθοντα φόνῳ ἐκέρασσε Κάυκον, 
 οὗτος ὁ Πηλιακοῦ δούρατος ἀντίπαλος, 
 νῦν ὀλοὸν μηρῷ κεύθων βάρος, οἷα λιπόπνους 
 τήκεται, ἐμψύχῳ σαρκὶ συνελκόμενος. 
 οὗ καὶ τειρομένοιο περιπτώσσοντες Ἀχαιοὶ 
 φύρδην Τευθρανίας νεῦνται ἀπʼ ἠιόνος.

Glaucus 
 
 
 εἰς εἰκόνα Φιλοκτήτου 
 καὶ τὸν ἀπὸ Τρηχῖνος ἰδὼν πολυώδυνον ἥρω, 
 τόνδε Φιλοκτήτην ἔγραφε Παρράσιος· 
 ἔν τε γὰρ ὀφθαλμοῖς ἐσκληκόσι κωφὸν ὑποικεῖ 
 δάκρυ, καὶ ὁ τρύχων ἐντὸς ἔνεστι πόνος. 
 ζῳογράφων ὦ λῷστε, σὺ μὲν σοφός, ἀλλʼ ἀναπαῦσαι 
 ἄνδρα πόνων ἤδη τὸν πολύμοχθον ἔδει.

Anonymi Epigrammatici 
 
 
 εἰς τὴν αὐτήν 
 ἐχθρὸς ὑπὲρ Δαναοὺς πλάστης ἐμός, ἄλλος Ὀδυσσεύς, 
 ὃς μʼ ἔμνησε κακῆς οὐλομένης τε νόσου. 
 οὐκ ἤρκει πέτρη, τρῦχος, λύθρον, ἕλκος, ἀνίη· 
 ἀλλὰ καὶ ἐν χαλκῷ τὸν πόνον εἰργάσατο.

Julianus 
 
 
 εἰς τὸν αὐτόν 
 οἶδα Φιλοκτήτην ὁρόων, ὅτι πᾶσι φαείνει 
 ἄλγος ἑόν, καὶ τοῖς τηλόθι δερκομένοις. 
 ἄγρια μὲν κομόωσαν ἔχει τρίχα· δεῦρʼ ἴδε κόρσης 
 χαίτην τρηχαλέοις χρώμασιν αὐσταλέην· 
 δέρμα κατεσκληκὸς δὲ φέρει καὶ ῥικνὸν ἰδέσθαι, 
 καὶ τάχα καρφαλέον χερσὶν ἐφαπτομέναις· 
 δάκρυα δὲ ξηροῖσιν ὑπὸ βλεφάροισι παγέντα 
 ἵσταται, ἀγρύπνου σῆμα δυηπαθίης.

Cosmas Indicopleustes 
 
 
 εἰς Πύρρον μέλλοντα σφάξαι τὴν Πολυξένην 
 Πύρρος ἐγώ· σπεύδω δὲ πατρὸς χάριν ἡ δὲ κυνῶπις 
 Παλλάδα κικλήσκει, γνωτὸν ἔχουσα Πάριν.

Flavius Claudius Julianus Imperator 
 
 
 εἰς Χείρωνα τὸν ἱπποκένταυρον 
 Ἀνδρόθεν ἐκκέχυθʼ ἵππος· ἀνέδραμε δʼ ἱππόθεν ἀνήρ, 
 ἀνὴρ νόσφι ποδῶν, κεφαλῆς δʼ ἄτερ αἰόλος ἵππος· 
 ἵππος ἐρεύγεται ἄνδρα, ἀνὴρ δʼ ἀποπέρδεται ἵππον.

Euodus 
 
 
 εἰς τὸν αὐτόν 
 ἵππος ἔην ἀκάρηνος, ἀνὴρ δʼ ἀτέλεστος ἔκειτο, 
 ὅν γε Φύσις παίζουσα θοῷ ἐνεκέντρισεν ἵππῳ.

Cornelius Long(in)us 
 
 
 εἰς Κυναίγειρον 
 οὔ σε, μάκαρ Κυνέγειρε, τοὶ ὡς Κυνέγειρον ἔγραψε 
 Φᾶσις, ἐπεὶ βριαραῖς ἄνθετο σὺν παλάμαις· 
 ἀλλὰ σοφός τις ἔην ὁ ζωγράφος, οὐδέ σε χειρῶν 
 νόσφισε, τὸν χειρῶν οὕνεκεν ἀθάνατον.

Paulus Silentiarius 
 
 
 εἰς τὸν αὐτόν 
 Μηδοφόνους μὲν χεῖρας ὑπὲρ γαμψοῖο κορύμβου 
 ναὸς ἀπορνυμένης ἐξέταμον κοπίδες, 
 ἁνίκα που, Κυνέγειρε, φυγάς ποτε φορτὶς ἐκείνα 
 ὥσπερ ἀπʼ εὐναίας εἴχετο σᾶς παλάμας. 
 ἀλλὰ καὶ ὣς ἀπρὶξ δόρυ νήιον ἀμφιδακοῦσαι, 
 ἄπνοον ὡμάρτευν τάρβος Ἀχαιμενίοις· 
 καὶ τὰς μέν τις ἀνὴρ ἕλε βάρβαρος· ἁ δέ γε χειρῶν 
 νίκα Μοψοπίοις μίμνε παρʼ ἐνναέταις.

Posidippus 
 
 
 εἰς στήλην Ἀλεξάνδρου τοῦ Μακεδόνος 
 Λύσιππε, πλάστα Σικυώνιε, θαρσαλέη χείρ , 
 δάιε τεχνίτα, πῦρ τοι ὁ χαλκὸς ὁρῇ, 
 ὃν κατʼ Ἀλεξάνδρου μορφᾶς χέες. οὐκέτι μεμπτοὶ 
 Πέρσαι· συγγνώμη βουσὶ λέοντα φυγεῖν.

Archelaus 
 
 
 εἰς τὸν αὐτόν 
 τόλμαν Ἀλεξάνδρου καὶ ὅλαν ἀπεμάξατο μορφὰν 
 Λύσιππος· τίνʼ ὁδὶ χαλκὸς ἔχει δύναμιν; 
 αὐδασοῦντι δʼ ἔοικεν ὁ χάλκεος ἐς Δία λεύσσων· 
 
 γᾶν ὑπʼ ἐμοὶ τίθεμαι· Ζεῦ, σὺ δʼ Ὄλυμπον ἔχε.

Anonymi Epigrammatici 
 
 
 εἰς τὸν αὐτόν 
 αὐτὸν Ἀλέξανδρον τεκμαίρεο· ὧδε τὰ κείνου 
 ὄμματα, καὶ ζωὸν θάρσος ὁ χαλκὸς ἔχει· 
 ὃς μόνος, ἣν ἐφορῶσιν ἀπʼ αἰθέρος αἱ Διὸς αὐγαί, 
 πᾶσαν Πελλαίῳ γῆν ὑπέταξε θρόνῳ.

Anonymi Epigrammatici 
 
 
 εἰς τὸν αὐτόν 
 τοῦτον Ἀλέξανδρον, μεγαλήτορος υἷα Φιλίππου, 
 δέρκεαι ἀρτιλόχευτον, Ὀλυμπιὰς ὅν ποτε μήτηρ 
 καρτερόθυμον ἔτικτεν· ἀπʼ ὠδίνων δέ μιν Ἄρης 
 ἔργα μόθων ἐδίδασκε, Τύχη δʼ ἐκέλευσεν ἀνάσσειν.

Anonymi Epigrammatici 
 
 
 οὐ τὸν βουθοίναν Ἡρακλέα, παῖδες ἀγρῶται, 
 οὐκέτι κερδαλέοις ἐμβατὰ ταῦτα λύκοις, 
 φῶρές τε στείχειν κλοπίην ὁδὸν ἀρνήσονται, 
 εἰ καὶ κωμήτας ἄκριτος ὕπνος ἔχοι. 
 ἦ γάρ μʼ ἵδρυται Διονύσιος οὐκ ἄτερ εὐχῆς 
 χώρῳ τῷδʼ ἀγαθὸν σύμμαχον Ἡρακλέα.

Anonymi Epigrammatici 
 
 
 μὴ τρέσσῃς, ὅτι τόξον, ὁδοιπόρε, καὶ νεοθηγεῖς 
 ἰοὺς γυμνώσας, πρόσθε ποδῶν ἐθέμην, 
 
 μηδʼ ὅτι βαστάζω ῥόπαλον χερί, μηδʼ ὅτι δέρμα 
 ἀμφʼ ὤμοις χαροποῦ τοῦτο λέοντος ἔχω· 
 πημαίνειν οὐ πάντας ἐπίσταμαι, ἀλλὰ κακούργους· 
 καὶ σῴζειν ἀγαθοὺς ἐξ ἀχέων δύναμαι.

Anonymi Epigrammatici 
 
 
 αἰεὶ Λαρτιάδῃ πόντος βαρύς· εἰκόνα χεῦμα 
 ἔκλυσε, κἀκ δέλτων τὸν τύπον ἠφάνισεν. 
 τί πλέον; εἰν ἐπέεσσιν Ὁμηρείοις γὰρ ἐκείνου 
 εἰκὼν ἀφθάρτοις ἐγγράφεται σελίσιν.

Anonymi Epigrammatici 
 
 
 εἰς τὸν Μινώταυρον 
 ὁ παῖς ὁ ταῦρος, ὁ κατὰ μηδὲν ἐντελής, 
 ὁ τῆς τεκούσης τοῦ πάθους κατήγορος, 
 ὁ μιξόθηρ ἄνθρωπος, ἡ διπλῆ φύσις, 
 ὁ ταυρόκρανος, ἡ πλάνη τῶν σωμάτων, 
 ὃς οὔτε βοῦς πέφυκεν, οὔτʼ ἀνὴρ ὅλως.

Anonymi Epigrammatici 
 
 
 τίς τὸν Θρήικα τόνδε μονοκρήπιδα Λυκοῦργον 
 χάλκεον, Ἠδωνῶν ταγόν, ἀνεπλάσατο; 
 Βακχιακὸν παρὰ πρέμνον ἴδʼ ὡς ἀγέρωχα μεμηνὼς 
 βριθὺν ὑπὲρ κεφαλᾶς ἀντέτακεν χάλυβα. 
 μανύει μορφὰ τὸ πάλαι θράσος· ἁ δʼ ἀγέρωχος 
 λύσσα καὶ,ἐν χαλκῷ κεῖνο τὸ πικρὸν ἔχει.

Anonymi Epigrammatici 
 
 
 εἰς Ἰφιγένειαν 
 μαίνεται Ἰφιγένεια· πάλιν δέ μιν εἶδος Ὀρέστου 
 ἐς γλυκερὴν ἀνάγει μνῆστιν ὁμαιμοσύνης· 
 τῆς δὲ χολωομένης καὶ ἀδελφεὸν εἰσοροώσης 
 οἴκτῳ καὶ μανίῃ βλέμμα συνεξάγεται.

Anonymi Epigrammatici 
 
 
 εἰς ἄγαλμα Νιόβης 
 ἐκ ζωῆς με θεοὶ τεῦξαν λίθον ἐκ 
 δὲ λίθοιο 
 ζωὴν Πραξιτέλης ἔμπαλιν εἰργάσατο.

Julianus 
 
 
 εἰς τὸ αὐτό 
 δυστήνου Νιόβης ὁράᾳς παναληθέα μορφήν, 
 ὡς ἔτι μυρομένης πότμον ἑὼν τεκέων. 
 εἰ δʼ ἄρα καὶ ψυχὴν οὐκ ἔλλαχε, μὴ τόδε τέχνῃ 
 μέμφεο· θηλυτέρην εἴκασε λαϊνέην.

Antipater 
 
 
 εἰς τὸ αὐτό 
 Τανταλὶς ἅδε ποχʼ ἁ δίσσ’ ἑπτάκι τέκνα τεκοῦσα 
 γαστρὶ μιῇ, Φοίβῳ θῦμα καὶ Ἀρτέμιδι· 
 
 κούρα γὰρ προὔπεμψε κόραις φόνον, ἄρρεσι δʼ ἄρσην 
 δισσοὶ γὰρ δισσὰς ἔκτανον ἑβδομάδας. 
 ἁ δὲ τόσας ἀγέλας μάτηρ πάρος, ἁ πάρος εὔπαις, 
 οὐδʼ ἐφʼ ἑνὶ τλάμων λείπετο γηροκόμῳ· 
 μάτηρ δʼ οὐχ ὑπὸ παισίν, ὅπερ θέμις, ἀλλʼ ὑπὸ ματρὸς 
 παῖδες ἐς ἀλγεινοὺς πάντες ἄγοντο τάφους. 
 Τάνταλε, καὶ δὲ σὲ γλῶσσα διώλεσε, καὶ σέο κούραν 
 χἀ μὲν ἐπετρώθη, σοὶ δʼ ἔπι δεῖμα λίθος.

Theodoridas 
 
 
 εἰς τὸ αὐτό 
 στᾶθι πέλας, δάκρυσον ἰδών, ξένε, μυρία πένθη 
 τᾶς ἀθυρογλώσσου Τανταλίδος Νιόβας, 
 ἇς ἐπὶ γᾶς ἔστρωσε δυωδεκάπαιδα λοχείην 
 ἄρτι, τὰ μέν, Φοίβου τόξα, τὰ δʼ, Ἀρτέμιδος. 
 ἁ δὲ λίθῳ καὶ σαρκὶ μεμιγμένον εἶδος ἔχουσα, 
 πετροῦται· στενάχει δʼ ὑψιπαγὴς Σίπυλος, 
 γλώσσᾳ θνατοῖσιν δολία νόσος, ἇς ἀχάλινος 
 ἀφροσύνα τίκτει πολλάκι δυστυχίαν.

Antipater 
 
 
 εἰς τὸ αὐτό 
 τίπτε, γύναι, πρὸς Ὄλυμπον ἀναιδέα χεῖρʼ ἀνένεικας, 
 ἔνθεον ἐξ ἀθέου κρατὸς ἀφεῖσα κόμαν; 
 
 Λατοῦς παπταίνουσα πολὺν χόλον, ὦ πολύτεκνε, 
 νῦν στένε τὰν πικρὰν καὶ φιλάβουλον ἔριν. 
 ἁ μὲν γὰρ παίδων σπαίρει πέλας· ἁ δὲ λιπόπνους 
 κέκλιται· ᾇ δὲ βαρὺς πότμος ἐπικρέμαται. 
 καὶ μόχθων οὔπω τόδε σοι τέλος, ἀλλὰ καὶ ἄρσην 
 ἔστρωται τέκνων ἑσμὸς ἀποφθιμένων. 
 ὦ βαρὺ δακρύσασα γενέθλιον, ἄπνοος αὐτὰ 
 πέτρος ἔσῃ, Νιόβα, κάδεϊ τειρομένα.

Meleager 
 
 
 εἰς τὸ αὐτό 
 Τανταλὶ παῖ, Νιόβα, κλύʼ ἐμὰν φάτιν, ἄγγελον ἄτας· 
 δέξαι σῶν ἀχέων οἰκτροτάταν λαλιάν. 
 λῦε κόμας ἀνάδεσμον, ἰώ, βαρυπενθέσι Φοίβου 
 γειναμένα τόξοις ἀρσενόπαιδα γόνον 
 οὔ σοι παῖδες ἔτʼ εἰσίν. ἀτὰρ τί τόδʼ ἄλλο; τί λεύσσω; 
 αἶ, αἶ, πλημμυρεῖ παρθενικαῖσι φόνος. 
 ἁ μὲν γὰρ ματρὸς περὶ γούνασιν, ἁ δʼ ἐνὶ κόλποις 
 κέκλιται, ἁ δʼ ἐπὶ γᾶς, ἁ δʼ ἐπιμαστίδιος· 
 ἄλλα δʼ ἀντωπὸν θαμβεῖ βέλος· ἁ δʼ ἐπʼ ὀιστοῖς 
 πτώσσει· τᾶς δʼ ἔμπνουν ὄμμʼ ἔτι φῶς ὁράᾳ. 
 ἁ δὲ λάλον στέρξασα πάλαι στόμα, νῦν ὑπὸ θάμβευς 
 μάτηρ σαρκοπαγὴς οἷα πέπηγε λίθος.

Anonymi Epigrammatici 
 
 
 εἰς εἰκόνα Μηδείας τὴν ἐν Ῥώμῃ 
 τέχνη Τιμομάχου στοργὴν 
 καὶ ζῆλον ἔμιξε 
 Μηδείης, τέκνων εἰς μόρον ἑλκομένων. 
 τῇ μὲν γὰρ συνένευσεν ἐπὶ 
 ξίφος, ᾗ δʼ ἀνανεύει, 
 σῴζειν καὶ κτείνειν 
 βουλομένη τέκεα.

Antiphilus 
 
 
 εἰς τὸ αὐτό 
 τὰν ὀλοὰν Μήδειαν ὅτʼ ἔγραφε Τιμομάχου χείρ, 
 ζάλῳ καὶ τέκνοις ἀντιμεθελκομέναν, 
 μυρίον ἄρατο μόχθον, ἵνʼ ἤθεα δισσὰ χαράξῃ, 
 ὧν τὸ μὲν εἰς ὀργὰν νεῦε, τὸ δʼ εἰς ἔλεον. 
 ἄμφω δʼ ἐπλήρωσεν· ὅρα τύπον ἐν γάρ ἀπειλᾷ 
 δάκρυον, ἐν δʼ ἐλέῳ θυμὸς ἀναστρέφεται. 
 ἀρκεῖ δʼ ἁ μέλλησις, ἔφα σοφός· αἷμα δὲ τέκνων 
 ἔπρεπε Μηδείῃ, κοὐ χερὶ Τιμομάχου.

Philippus 
 
 
 εἰς τὸ αὐτό 
 τίς σοῦ, Κολχὶς ἄθεσμε, συνέγραφεν εἰκόνι θυμόν; 
 τίς καὶ ἐν εἰδώλῳ βάρβαρον εἰργάσατο; 
 ἆρʼ αἰεὶ διψᾷς βρεφέων φόνον; ἦ τις Ἰήσων 
 δεύτερος, ἢ Γλαύκη τις πάλι σοι πρόφασις; 
 
 ἔρρε, καὶ ἐν κηρῷ παιδοκτόνε. σῶν γὰρ ἀμέτρων 
 ζήλων † εἰς ἃ θέλεις καὶ γραφὶς αἰσθάνεται.

Anonymi Epigrammatici 
 
 
 εἰς τὸ αὐτό 
 δεῦρʼ ἴδε παιδολέτειραν ἐν εἰκόνι, δεῦρʼ ἴδʼ ἄγαλμα, 
 Κολχίδα, Τιμομάχου χειρὶ τυπωσαμένου· 
 φάσγανον ἐν παλάμᾳ, θυμὸς μέγας, ἄγριον ὄμμα, 
 παισὶν ἐπʼ οἰκτίστοις δάκρυ κατερχόμενον· 
 πάντα δʼ ὁμοῦ συνέχευεν, ἀμικτότατʼ εἰς ἓν ἀγείρας, 
 αἵματι μὴ χρῶσαι φεισάμενος παλάμαν.

Julianus 
 
 
 εἰς τὸ αὐτό 
 Τιμόμαχος Μήδειαν ὅτʼ ἔγραφεν, εἰκόνι μορφᾶς 
 ἀψύχου ˘ ψυχὰς θήκατο διχθαδίας· 
 ζᾶλον γὰρ λεχέων, τεκέων θʼ ἅμα φίλτρα συνάψας, 
 δεῖξεν ἐν ὀφθαλμοῖς ἀντιμεθελκομέναν.

Anonymi Epigrammatici 
 
 
 εἰς τὸ αὐτό 
 δεῦρʼ ἴδε, καὶ θάμβησον ὑπʼ ὀφρύσι κείμενον οἶκτον 
 καὶ θυμόν, βλεφάρων καὶ πυρόεσσαν ἴτυν, 
 
 καὶ μητρὸς παλάμην ἀλόχοιό τε πικρὰ παθούσης 
 ὁρμῇ φειδομένῃ πρὸς φόνον ἑλκομένην. 
 ζωγράφος εὖ δʼ ἔκρυψε φόνου τέλος, οὐκ ἐθελήσας 
 θάμβος ἀπαμβλῦναι πένθεϊ δερκομένων.

Philippus 
 
 
 εἰς τὸ αὐτό 
 Κολχίδα, τὴν ἐπὶ παισὶν ἀλάστορα, τραυλὲ χελιδών, 
 πῶς ἔτλης τεκέων μαῖαν ἔχειν ἰδίων; 
 ἧς ἔτι κανθὸς ὕφαιμος ἀπαστράπτει φόνιον πῦρ, 
 καὶ πολιὸς γενύων ἀφρὸς ἄπο σταλάει· 
 ἀρτιβρεχὴς δὲ σίδηρος ἐφʼ αἵματι. φεῦγε πανώλη 
 μητέρα, κἀν κηρῷ τεκνοφονοῦσαν ἔτι.

Anonymi Epigrammatici 
 
 
 εἰς ἄγαλμα τῆς αὐτῆς 
 μαίνῃ καὶ λίθος οὖσα, καὶ ἐκ κραδίης σέο θυμὸς 
 ὄμματα κοιλήνας ἐς χόλον ηὐτρέπισεν. 
 ἔμπης οὐδὲ βάσις σε καθέξεται, ἀλλʼ ἄρα θυμῷ 
 πηδήσεις, τεκέων εἵνεκα μαινομένη. 
 ὤ, τίς ὁ τεχνίτης τόδε γʼ ἔπλασεν, ἢ τίς ὁ γλύπτης, 
 ὃς λίθον εἰς μανίην ἤγαγεν εὐτεχνίῃ

Antipater 
 
 
 εἰς τὴν αὐτήν 
 Μηδείης τύπος οὗτος· ἴδʼ ὡς τὸ μὲν εἰς χόλον αἴρει 
 ὄμμα, τὸ δʼ εἰς παίδων ἔκλασε συμπαθίην.

Arabius 
 
 
 εἰς Ἀταλάντην καὶ Ἱππομένην 
 ἕδνα γάμων ἔρριπτες, ἢ ἀμβολίην ταχυτῆτος, 
 τοῦτο γέρας κούρῃ χρύσεον, Ἱππόμενες; 
 ἄμφω μῆλον ἄνυσσεν, ἐπεὶ καὶ παρθένον ὁρμῆς 
 εἶργεν, καὶ ζυγίης σύμβολον ἦν Παφίης.

Anonymi Epigrammatici 
 
 
 εἰς ἄγαλμα Ἀριάδνης 
 οὐ βροτὸς ὁ γλύπτας· οἵαν 
 δέ σε Βάκχος ἐραστὰς 
 εἶδεν ὑπὲρ πέτρας ἔξεσε κεκλιμέναν.

Anonymi Epigrammatici 
 
 
 εἰς τὸ αὐτό 
 ξεῖνοι, λαϊνέας μὴ ψαύετε τᾶς Ἀριάδνας, 
 μὴ καὶ ἀναθρώσκῃ Θησέα διζομένη.

Antiphilus 
 
 
 εἰς Ἀνδρομέδαν 
 Αἰθιόπων ἁ βῶλος· ὁ δὲ πτερόεις τὰ πέδιλα, 
 Περσεύς· ἁ δὲ λίθῳ πρόσδετος Ἀνδρομέδα· 
 ἁ προτομὰ Γοργοῦς λιθοδερκέος· ἆθλον ἔρωτος, 
 κῆτος· Κασσιόπας ἁ λάλος εὐτεκνία· 
 χἁ μὲν ἀπὸ σκοπέλοιο χαλᾷ πόδας ἠθάδι νάρκᾳ 
 νωθρούς· χὡ μναστὴρ νυμφοκομεῖ τὸ γέρας

Arabius 
 
 
 εἰς τὴν αὐτήν 
 Κηφεὺς Ἀνδρομέδην, ἢ ζωγράφος ἄνθετο πέτραις; 
 καὶ γάρ ἀπʼ ὀφθαλμῶν ἡ κρίσις ἀμφίβολος. 
 κῆτος δὲ σπιλάδεσσιν ἔπι γναμπτῇσι χαράχθη, 
 ἢ ἀπὸ Νηρῆος γείτονος ἐξανέδυ; 
 ἔγνων ταῦτα σοφός τις ἀνὴρ κάμε· δεινὸς ἀληθῶς 
 τεύξατο καὶ τεύξατο καὶ πραπίδων ἀπάτην.

Arabius 
 
 
 εἰς εἰκόνα Ἑλένης 
 Ἀργείης Ἑλένης ἐρόεις τύπος, ἥν ποτε βούτης 
 ἥρπασε, τὸν Ξένιον Ζῆνα παρωσάμενος.

Pollianus 
 
 
 ἅδε Πολυκλείτοιο Πολυξένα, οὐδέ τις ἄλλα 
 χεὶρ ἔθιγεν τούτου δαιμονίου πίνακος. 
 Ἥρας ἔργον ἀδελφόν. ἴδʼ ὡς, πέπλοιο ῥαγέντος, 
 τὰν αἰδῶ γυμνὰν σώφρονι κρύπτε πέπλῳ 
 λίσσεται ἁ τλάμων ψυχᾶς ὕπερ· ἐν βλεφάροις δὲ 
 παρθενικᾶς ὁ Φρυγῶν κεῖται ὅλος πόλεμος.

Anonymi Epigrammatici 
 
 
 εἰς εἰκόνα Διδοῦς 
 ἀρχέτυπον Διδοῦς ἐρικυδέος, ὦ ξένε, λεύσσεις, 
 εἰκόνα θεσπεσίῳ κάλλεϊ λαμπομένην. 
 τοίη καὶ γενόμην, ἀλλʼ οὐ νόον, οἷον ἀκούεις, 
 ἔσχον, ἐπʼ εὐφήμοις δόξαν ἐνεγκαμένη. 
 οὐδὲ γὰρ Αἰνείαν ποτʼ ἐσέδρακον, οὐδὲ χρόνοισι 
 Τροίης περθομένης ἤλυθον ἐς Λιβύην· 
 ἀλλὰ βίας φεύγουσα Ἰαρβαίων ὑμεναίων 
 πῆξα κατὰ κραδίης φάσγανον ἀμφίτομον. 
 Πιερίδες, τί μοι ἁγνὸν ἐφωπλίσσασθε Μάρωνα 
 οἷα καθʼ ἡμετέρης ψεύσατο σωφροσύνης;

Gauradas 
 
 
 ἀχὼ φίλα, μοὶ συγκαταίνεσόν τι. — τί; 
 ἐρῶ κορίσκας· ἁ δὲ μʼ οὐ φιλεῖ. — φιλεῖ. 
 
 πρᾶξαι δʼ ὁ καιρὸς καιρὸς οὐ φέρει. — φέρει. 
 τὺ τοίνυν αὐτᾷ λέξον ὡς ἐρῶ. — ἐρῶ. 
 
 καὶ πίστιν αὐτᾷ κερμάτων τὺ δός. — τὺ δός. 
 ἀχώ, τί λοιπόν, ἢ πόθου τυχεῖν; — τυχεῖν.

Satyrus 
 
 
 εἰς ἄγαλμα Ἠχοῦς 
 Ποιμενίαν ἄγλωσσος ἀνʼ ὀργάδα μέλπεται Ἀχὼ 
 ἀντίθρουν πτανοῖς ὑστερόφωνον ὄπα.

Archias 
 
 
 εἰς τὸ αὐτό 
 ἠχὼ πετρήεσσαν ὁρᾷς, φίλε, Πανὸς ἑταίρην, 
 ἀντίτυπον φθογγὴν ἔμπαλιν ᾀδομένην, 
 παντοίων στομάτων λάλον εἰκόνα, ποιμέσιν ἡδὺ 
 παίγνιον. ὅσσα λέγεις, ταῦτα κλύων ἄπιθι.

Euodus 
 
 
 εἰς τὸ αὐτό 
 ἠχὼ μιμολόγον, φωνῆς τρύγα, ῥήματος οὐρήν.

Anonymi Epigrammatici 
 
 
 εἰς τὸ αὐτό 
 Ἀρκαδικὰ θεός εἰμι, παρὰ προθύροις δὲ Λυαίου 
 ναίω, φθεγγόμενον μῦθον ἀμειβομένα· 
 οὐκέτι γὰρ στυγέω, Βακχεῦ φίλε, τὸν θιασώταν 
 τὸν τεόν. ἔρχεο, Πὰν ξυνὰ λέγωμεν ἔπη.

Julianus 
 
 
 εἰς τὴν ὲν Ἀθήναις ἔνοπλον Ἀθηνᾶν 
 τίπτε, Τριτογένεια, κορύσσεαι ἄστεϊ μέσσῳ; 
 εἶξε Ποσειδάων· φείδεο Κεκροπίης.

Diotimus 
 
 
 ὡς πρέπει, Ἄρτεμίς εἰμʼ· εὖ δʼ Ἄρτεμιν αὐτὸς ὁ χαλκὸς 
 μανύει Ζηνός, κοὐχ ἑτέρου θύγατρα. 
 τεκμαίρου τὸ θράσος τᾶς παρθένου. ἦ ῥά κεν εἴποις· 
 πᾶσα χθὼν ὀλίγον τᾷδε κυναγέσιον.

Anonymi Epigrammatici 
 
 
 εἰς ἄγαλμα Ἀφροδίτης τῆς ἐν Κνίδῳ 
 τίς λίθον ἐψύχωσε; τίς ἐν χθονὶ 
 Κύπριν ἐσεῖδεν; 
 ἵμερον ἐν πέτρῃ τίς τόσον εἰργάσατο; 
 Πραξιτέλους χειρῶν ὅδε που πόνος, ἢ 
 τάχʼ Ὄλυμπος 
 χηρεύει, Παφίης ἐς Κνίδον ἐρχομένης.

Plato 
 
 
 εἰς τὸ αὐτό 
 ἡ Παφίη Κυθέρεια, διʼ οἴδματος ἐς Κνίδον ἦλθε, 
 βουλομένη κατιδεῖν εἰκόνα τὴν ἰδίην 
 
 πάντῃ δʼ ἀθρήσασα περισκέπτῳ ἐνὶ χώρῳ, 
 φθέγξατο· ποῦ γυμνὴν εἶδέ με Πραξιτέλης; 
 
 Πραξιτέλης οὐκ εἶδεν ἃ μὴ θέμις· ἀλλʼ ὁ σίδηρος 
 ἔξεσεν οἷʼ ἂν Ἄρης ἤθελε τὴν Παφίην.

Plato 
 
 
 οὔτε σε Πραξιτέλης τεχνάσατο, οὔθʼ ὁ σίδαρος· 
 ἀλλʼ οὕτως ἔστης, ὥς ποτε κρινομένη.

Anonymi Epigrammatici 
 
 
 ἁ Κύπρις τὰν Κύπριν ἐνὶ Κνίδῳ εἶπεν ἰδοῦσα 
 
 φεῦ, φεῦ· ποῦ γυμνὴν εἶδέ με Πραξιτέλης;

Pseudo-Lucianus 
 
 
 τὴν Παφίην γυμνὴν οὐδεὶς ἴδεν εἰ δέ τις εἶδεν, 
 οὗτος ὁ τὴν γυμνὴν στησάμενος Παφίην.

Pseudo-Lucianus 
 
 
 σοὶ μορφῆς ἀνέθηκα τεῆς περικαλλὲς ἄγαλμα, 
 Κύπρι, τεῆς μορφῆς φέρτερον οὐδὲν ἔχων.

Euenus 
 
 
 Παλλὰς καὶ Κρονίδαο συνευνέτις εἶπον, ἰδοῦσαι 
 τὴν Κνιδίην ἀδίκως τὸν Φρύγα μεμφόμεθα.

Euenus 
 
 
 πρόσθε μὲν Ἰδαίοισιν ἐν οὔρεσιν αὐτὸς ὁ βούτας 
 δέρξατο τὰν κάλλευς πρῶτʼ ἀπενεγκαμέναν 
 Πραξιτέλης Κνιδίοις δὲ πανωπήεσσαν ἔθηκεν, 
 μάρτυρα τῆς τέχνης ψῆφον ἔχων Πάριδος.

Antipater 
 
 
 φάσεις, τὰν μὲν Κύπριν ἀνὰ κραναὰν Κνίδον ἀθρῶν, 
 ἅδε που ὡς φλέξει καὶ λίθος εὖσα λίθον 
 τὸν δʼ ἐνὶ Θεσπιάδαις γλυκὺν Ἵμερον, οὐχ ὅτι πέτρον 
 ἀλλʼ ὅτι κἠν ψυχρῷ πῦρ ἀδάμαντι βαλεῖ. 
 τοίους Πραξιτέλης κάμε δαίμονας, ἄλλον ἐπʼ ἄλλας 
 γᾶς, ἵνα μὴ δισσῷ πάντα θέροιτο πυρί.

Anonymi Epigrammatici 
 
 
 εἰς τὸ αὐτό 
 γυμνὴν εἶδε Πάρις με, καὶ Ἀγχίσης, καὶ Ἄδωνις· 
 τοὺς τρεῖς οἶδα μόνους· Πραξιτέλης δὲ πόθεν;

Anonymi Epigrammatici 
 
 
 εἰς τὸ αὐτό, καὶ τὴν ἐν Ἀθήναις Ἀθηνᾶν 
 Ἀφρογενοῦς Παφίης ζάθεον περιδέρκεο κάλλος, 
 
 καὶ λέξεις· αἰνῶ τὸν Φρύγα τῆς κρίσεως. 
 
 Ἀτθίδα δερκόμενος πάλι Παλλάδα, τοῦτο βοήσεις, 
 ὡς βούτης ὁ Πάρις τήνδε παρετρόχασεν.

Hermodorus 
 
 
 εἰς τὸ αὐτό 
 τὰν Κνιδίαν Κυθέρειαν ἰδών, ξένε, τοῦτό κεν εἴποις· 
 
 αὐτὰ καὶ θνατῶν ἄρχε καὶ ἀθανάτων. 
 
 τὰν δʼ ἐνὶ Κεκροπίδαις δορυθαρσέα Παλλάδα λεύσσων, 
 αὐδάσεις· ὄντως βουκόλος ἦν ὁ Πάρις.

Leonidas 
 
 
 εἰς Ἀφροδίτην ὡπλισμένην 
 Ἄρεος ἔντεα ταῦτα τίνος χάριν, ὦ Κυθέρεια, 
 ἐνδέδυσαι, κενεὸν τοῦτο φέρουσα βάρος; 
 αὐτὸν Ἄρη γυμνὴ γὰρ ἀφώπλισας· εἰ δὲ λέλειπται 
 καὶ θεός, ἀνθρώποις ὅπλα μάτην ἐπάγεις.

Alexander 
 
 
 αὐτά που τὰν Κύπριν ἀπηκριβώσατο Παλλάς, 
 τᾶς ἐπʼ Ἀλεξάνδρου λαθομένα κρίσιος.

Julianus 
 
 
 εἰς τὴν ἐν Σπάρτᾐ ἔνοπλον Ἀφροδίτην 
 αἰεὶ μὲν Κυθέρεια φέρειν δεδάηκε φαρέτρην, 
 τόξα τε καὶ δολιχῆς ἔργον ἑκηβολίης· 
 αἰδομένη δʼ ἄρα θεσμὰ μενεπτολέμοιο Λυκούργου 
 φίλτρα φέρει Σπάρτῃ τεύχεσιν ἀγχεμάχοις. 
 ὑμεῖς δʼ ἐν θαλάμοισι, Λακωνίδες, ὅπλα Κυθήρης 
 ἁζόμεναι, παῖδας τίκτετε θαρσαλέους.

Anonymi Epigrammatici 
 
 
 εἰς τὴν αὐτήν 
 Παλλὰς τὰν Κυθέρειαν ἔνοπλον 
 ἔειπεν ἰδοῦσα· 
 
 Κύπρι, θέλεις οὕτως ἐς κρίσιν ἐρχόμεθα; 
 
 ἡ δʼ ἁπαλὸν γελάσασα· “τί μοι 
 σάκος ἀντίον αἴρειν;”

Anonymi Epigrammatici 
 
 
 ἢ λίθος ὡς Παφίη θωρήξατο, ἢ τάχα μᾶλλον 
 εἶδε λίθον Παφίη, καὶ ὤμοσεν ἤθελον εἶναι.

Antipater 
 
 
 καὶ Κύπρις Σπάρτας· οὐκ ἄστεσιν οἷὰ τʼ ἐν ἄλλοις 
 ἵδρυται, μαλακὰς ἑσσαμένα στολίδας· 
 ἀλλὰ κατὰ κρατὸς μὲν ἔχει κόρυν ἀντὶ καλύπτρας, 
 ἀντὶ δὲ χρυσείων ἀκρεμόνων κάμακα. 
 οὐ γὰρ χρὴ τευχέων εἶναι δίχα τὰν παράκοιτιν 
 Θρᾳκὸς Ἐνυαλίου καὶ Λακεδαιμονίαν.

Philippus 
 
 
 Κύπρι φιλομμειδής, θαλαμηπόλε, τίς σε μελιχρὴν 
 δαίμονα τοῖς πολέμων ἐστεφάνωσεν ὅπλοις; 
 
 σοὶ παιὰν φίλος ἦν καὶ ὁ χρυσοκόμης Ὑμέναιος, 
 καὶ λιγυρῶν αὐλῶν ἡδυμελεῖς χάριτες. 
 ἐς τί δὲ ταῦτʼ ἐνέδυς ἀνδροκτόνα; μὴ θρασὺν Ἄρη 
 συλήσασ’ αὐχεῖς, Κύπρις ὅσον δύναται;

Antipater 
 
 
 εἰς τὴν αὐτὴν ἀνερχομένην ἀπὸ θαλάττης 
 τὰν ἀναδυομέναν ἀπὸ ματέρος ἄρτι θαλάσσας 
 Κύπριν, Ἀπελλείου μόχθον ὅρα γραφίδος, 
 ὡς χερὶ συμμάρψασα διάβροχον ὕδατι χαίταν 
 ἐκθλίβει νοτερῶν ἀφρὸν ἀπὸ πλοκάμων.

Archias 
 
 
 εἰς τὸ αὐτό 
 αὐτὰν ἐκ πόντοιο τιθηνητῆρος Ἀπελλῆς 
 τὰν Κύπριν γυμνὰν εἶδε λοχευομέναν, 
 καὶ τοίαν ἐτύπωσε, διάβροχον ὕδατος ἀφρῷ 
 θλίβουσαν θαλεραῖς χερσὶν ἔτι πλόκαμον.

Democritus 
 
 
 εἰς τὸ αὐτό 
 Κύπρις ὅτε σταλάουσα κόμας ἁλιμυρέος ἀφροῦ 
 γυμνὴ πορφυρέου κύματος ἐξανέδυ, 
 οὕτω που κατὰ λευκὰ παρήια χερσὶν ἑλοῦσα 
 βόστρυχον, Αἰγαίην ἐξεπίεζεν ἅλα, 
 στέρνα μόνον φαίνουσα, τὰ καὶ θέμις· εἰ δὲ τοιήδε 
 κείνη, συγχείσθω θυμὸς Ἐνυαλίου.

Julianus 
 
 
 εἰς τὸ αὐτό 
 ἄρτι θαλασσαίης Παφίη προὔκυψε λοχείης, 
 μαῖαν Ἀπελλείην εὑραμένη παλάμην 
 ἀλλὰ τάχος γραφίδων ἀποχάζεο, μή σε διήνῃ 
 ἀφρὸς ἀποστάζων θλιβομένων πλοκάμων. 
 εἰ τοίη ποτὲ Κύπρις ἐγυμνώθη διὰ μῆλον, 
 τὴν Τροίην ἀδίκως Παλλὰς ἐληίσατο.

Leonidas 
 
 
 εἰς τὸ αὐτό 
 τὰν ἐκφυγοῦσαν ματρὸς ἐκ κόλπων, ἔτι 
 ἀφρῷ τε μορμύρουσαν, εὐλεχῆ Κύπριν 
 ἰδὼν Ἀπελλῆς, κάλλος ἱμερώτατον, 
 οὐ γραπτόν, ἀλλʼ ἔμψυχον ἐξεμάξατο. 
 εὖ μὲν γὰρ ἄκραις χερσὶν ἐκθλίβει κόμαν, 
 εὖ δʼ ὀμμάτων γαληνὸς ἐκλάμπει πόθος, 
 καὶ μαζός, ἀκμῆς ἄγγελος, κυδωνιᾷ· 
 αὐτὰ δʼ Ἀθάνα καὶ Διὸς συνευνέτις 
 φάσουσιν ὦ Ζεῦ, λειπόμεσθα τῇ κρίσει.

Anonymi Epigrammatici 
 
 
 εἰς ἄγαλμα Διονύσου πλησίον Ἀθηνᾶς ἑστός 
 
 α. εἰπέ, τί σοὶ ξυνὸν καὶ Παλλάδι; τῇ γὰρ ἄκοντες 
 καὶ πόλεμοι, πέρι σοὶ δʼ εὔαδον εἰλαπίναι. 
 
 β. μὴ προπετῶς, ὦ ξεῖνε, θεῶν πέρι τοῖα μετάλλα· 
 ἴσθι δʼ ὅσοις ἴκελος δαίμονι τῇδε πέλω. 
 καὶ γὰρ ἐμοὶ πολέμων φίλιον κλέος· οἶδεν ἅπας μοι 
 ἠῴου δμηθεὶς Ἰνδὸς ἀπʼ Ὠκεανοῦ, 
 
 καὶ μερόπων δὲ φυὴν ἐγερήραμεν, ἡ μὲν ἐλαίῃ, 
 αὐτὰρ ἐγὼ γλυκεροῖς βότρυσιν ἡμερίδος. 
 καὶ μὴν οὐδʼ ἐπʼ ἐμοὶ μήτηρ ὠδῖνας ὑπέτλη· 
 λῦσα δʼ ἐγὼ μηρὸν πάτριον, ἡ δὲ κάρη.

Antipater 
 
 
 εἰς ἕτερον ἄγαλμα τοῦ αὐτοῦ 
 Αὐσονίῳ Πείσωνι συνασπιστὴς Διόνυσος 
 ἵδρυμαι μεγάρων φρουρὸς ἐπʼ εὐτυχίῃ. 
 ἄξιον, “ὦ Διόνυσ’, ἐσέβης δόμον. ἔπρεπεν ἄμφω, 
 καὶ μέγαρον Βάκχῳ, καὶ Βρόμιος μεγάρῳ.”

Anonymi Epigrammatici 
 
 
 εἰς ἄγαλμα Διονύσου καὶ Ἡρακλέους 
 ἀμφότεροι Θήβηθε, καὶ ἀμφότεροι πολεμισταί, 
 κἠκ Ζηνός· θύρσῳ δεινός, ὁ δὲ ῥοπάλῳ. 
 ἀμφοῖν δὲ στῆλαι συντέρμονες· εἴκελα δʼ ὅπλα, 
 νεβρὶς λειοντῇ, κύμβαλα δὲ πλαταγῇ. 
 Ἥρη δʼ ἀμφοτέροις χαλεπὴ θεός. οἱ δʼ ἀπὸ γαίης 
 ἦλθον ἐς ἀθανάτους ἐκ πυρὸς ἀμφότεροι.

Xenocritus 
 
 
 εἰς ἄγαλμα Ἑρμοῦ 
 Ἑρμῆς ὠκὺς ἐγὼ κικλήσκομαι· ἀλλὰ παλαίστρᾐ 
 μὴ κολοβὸν χειρῶν ἵστατε, μηδʼ ἄποδα· 
 ἢ πῶς ὠκὺς ἐγώ; πῶς δʼ ὄρθια χειρονομήσω, 
 ἐς βάσιν ἀμφοτέρων ὀρφανὸς ἱστάμενος;

Anonymi Epigrammatici 
 
 
 εἰς τὸ αὐτό 
 Ἑρμείῃ ξυλίνῳ τις ἐπηύχετο, καὶ ξύλον ἦεν. 
 εἶτά μιν ἀείρας χαμάδις βάλε· τοῦ δʼ ἄπο χρυσὸς 
 ἔρρευσεν καταγέντος. ὕβρις πόρε πολλάκι κέρδος.

Nicias 
 
 
 εἰνοσίφυλλον ὄρος Κυλλήνιον αἰπὺ λελογχώς, 
 τῇδʼ ἕστηκʼ ἐρατοῦ γυμνασίου μεδέων, 
 Ἑρμῆς· ᾧ ἔπι παῖδες ἀμάρακον ἠδʼ ὑάκινθον 
 πολλάκι, καὶ θαλεροὺς θῆκαν ἴων στεφάνους.

Anonymi Epigrammatici 
 
 
 φρουρὸς ἐπὶ σμήνεσσι, Περιστράτου εἵνεκα, μίμνω 
 ἐνθάδε, Μαιναλίαν κλιτὺν ἀποπρολιπών, 
 κλῶπα μελισσάων δεδοκημένος. ἀλλʼ ἀλέασθε 
 χεῖρα, καὶ ἀγροτέρου κοῦφον ὄρεγμα ποδός.

Leonidas 
 
 
 τᾶν αἰγῶν ὁ νομεὺς Μόριχος τὸν ἐπίσκοπον Ἑρμᾶν 
 ἔστασ’ αἰπολίων εὐδόκιμον φύλακα. 
 ἀλλά μοι αἳ τʼ ἀνʼ ὄρη χλωρᾶς κεκορεσμέναι ὕλας, 
 τοῦ γʼ ἁρπακτῆρος μή τι μέλεσθε λύκου.

Nicaenetus 
 
 
 αὐτόθεν ὀστράκινόν με καὶ ἐν ποσὶ γήινον Ἑρμῆν 
 ἔπλασεν ἁψῖδος κύκλος ἑλισσόμενος. 
 πηλὸς ἐφυράθην· οὐ ψεύσομαι. ἀλλʼ ἐφίλησα, 
 ὦ ξεῖνʼ, ὀστρακέων δύσμορον ἐργασίην.

Anonymi Epigrammatici 
 
 
 ὦ λῷστε, μὴ νόμιζε τῶν πολλῶν ἕνα 
 Ἑρμᾶν θεωρεῖν· εἰμὶ γὰρ τέχνα Σκόπα.

Philippus 
 
 
 
 α. κράμβης ἅψωμαι, Κυλλήνιε; β. μή, παροδῖτα. 
 
 α. τίς φθόνος ἐκ λαχάνων; β. οὐ φθόνος, ἀλλὰ νόμος, 
 ἀλλοτρίων ἀπέχειν κλοπίμους χέρας. α. ὢ παραδόξου· 
 μὴ κλέπτειν Ἑρμῆς καινὸν ἔθηκε νόμον.

Palladas 
 
 
 εἰς ἄγαλμα Ἔρωτος 
 χάλκειόν τις Ἔρωτα μετήγαγεν ἐκ πυρὸς εἰς πῦρ, 
 τήγανον ἁρμόζων τῇ κολάσει κόλασιν.

Satyrus 
 
 
 εἰς ἄγαλμα τοῦ αὐτοῦ δεδεμένου 
 τὸν πτερόεντα τίς ὧδε, τίς ἐν δεσμοῖσι θοὸν πῦρ 
 ὤχμασεν; αἰθομένης ἥψατο τίς φαρέτρης, 
 καὶ τὰς ὠκυβόλους περιηγέας ἐσφήκωσε 
 χεῖρας, ὑπὸ στιβαρῷ κίονι δησάμενος; 
 ψυχρὰ τάδʼ ἀνθρώποις παραμύθια. μὴ ποτʼ ἐκείνου 
 οὗτος ὁ δεσμώτης αὐτὸς ἔδησε φρένα ;

Alcaeus 
 
 
 εἰς τὸ αὐτό 
 τίς σε τὸν οὐχ ὁσίως ἠγρευμένον ὧδε πεδήσας 
 θήκατο; τίς πλέγδην σὰς ἐνέδησε χέρας, 
 καὶ πιναρὰν ὄψιν τεκτήνατο; ποῦ θοὰ τόξα, 
 νήπιε; ποῦ πικρὴ πυρφόρος ἰοδόκη ; 
 ἦ ῥα μάτην ἐπόνησε λιθοξόος, ὅς σε, τὸν οἴστρῳ 
 κυμήναντα θεούς, τῇδʼ ἐνέδησε πάγῃ.

Antipater 
 
 
 εἰς τὸ αὐτό 
 τίς δὴ σὰς παλάμας πρὸς κίονα δῆσεν ἀφύκτοις 
 ἅμμασι; τίς πυρὶ πῦρ, καὶ δόλον 
 εἷλε δόλῳ ; 
 νήπιε, μὴ δὴ δάκρυ κατὰ γλυκεροῖο προσώπου 
 βάλλε· σὺ γὰρ τέρπῃ δάκρυσιν ἠιθέων.

Quintus Maecius 
 
 
 εἰς τὸ αὐτό 
 κλαῖε δυσεκφύκτως σφιγχθεὶς χέρας, ἄκριτε δαῖμον, 
 κλαῖε μάλα, στάζων ψυχοτακῆ δάκρυα, 
 σωφροσύνας ὑβριστά, φρενοκλόπε, λῃστὰ λογισμοῦ, 
 πτανὸν πῦρ, ψυχᾶς τραῦμʼ ἀόρατον, Ἔρως. 
 θνατοῖς μὲν λύσις ἐστὶ γόων ὁ σός, ἄκριτε, δεσμός· 
 ᾧ σφιγχθεὶς κωφοῖς πέμπε λιτὰς ἀνέμοις. 
 ὃν δὲ βροτοῖς ἀφύλακτος ἐνέφλεγες ἐν φρεσὶ πυρσόν, 
 ἄθρει νῦν ὑπὸ σῶν σβεννύμενον δακρύων.

Crinagoras 
 
 
 εἰς τὸ αὐτό 
 καὶ κλαῖε καὶ στέναζε, συσφιγχθεὶς χεροῖν 
 τένοντας, ὦ ʼπίβουλε· τοῖά τοι πρέπει. 
 οὐκ ἔσθʼ ὁ λύσων μὴ λεείνʼ ὑπόβλεπε. 
 αὐτὸς γὰρ ἄλλων ἐκ μὲν ὀμμάτων δάκρυ 
 
 ἔθλιψας, ἐν δὲ πικρὰ καρδίᾳ βέλη 
 πήξας ἀφύκτων ἰὸν ἔσταξας πόθων, 
 ἔρως· τὰ θνητῶν δʼ ἐστί σοι γέλως ἄχη 
 πέπονθας οἷʼ ἔρεξας. ἐσθλὸν ἡ δίκη.

Moschus 
 
 
 εἰς Ἔρωτα ἀροτριῶντα 
 λαμπάδα θεὶς καὶ τόξα, βοηλάτιν εἵλετο ῥάβδον 
 οὖλος Ἔρως, πήρην δʼ εἶχε κατωμαδίην 
 καὶ ζεύξας ταλαεργὸν ὑπὸ ζυγὸν αὐχένα ταύρων 
 ἔσπειρεν Δηοῦς αὔλακα πυροφόρον. 
 εἶπε δʼ ἄνω βλέψας αὐτῷ Διί· “ πλῆσον ἀρούρας, 
 μή σε τὸν Εὐρώπης βοῦν ὑπʼ ἄροτρα βάλω.”

Marianus 
 
 
 εἰς Ἔρωτα ἐστεφανωμένον 
 ποῦ σοι τόξον ἐκεῖνο παλίντονον, οἳ τʼ ἀπὸ σεῖο 
 πηγνύμενοι μεσάτην ἐς κραδίην δόνακες; 
 ποῦ πτερά; ποῦ λαμπὰς πολυώδυνος; ἐς τί δὲ τρισσὰ 
 στέμματα χερσὶν ἔχεις, κρατὶ δʼ ἐπʼ ἄλλο φέρεις; — 
 “οὐκ ἀπὸ πανδήμου, ξένε, Κύπριδος, οὐδʼ ἀπὸ γαίης 
 εἰμί, καὶ ὑλαίης ἔκγονος εὐφροσύνης· 
 ἀλλʼ ἐγὼ ἐς καθαρὴν μερόπων φρένα πυρσὸν ἀνάπτω 
 εὐμαθίης, ψυχὴν δʼ οὐρανὸν εἰσανάγω. 
 ἐκ δʼ ἀρετῶν στεφάνους πισύρων πλέκω· ὧν ἀφʼ ἑκάστης 
 τούσδε φέρων, πρώτῳ τῷ σοφίης στέφομαι.”

Anonymi Epigrammatici 
 
 
 εἰς τὸ αὐτό 
 μή με τὸν ἐκ Λιβάνοιο λέγε, ξένε, τὸν φιλοκώμων 
 τερπόμενον νυχίοις ἠιθέων ὀάροις· 
 βαιὸς ἐγὼ Νύμφης ἄπο γείτονος ἀγροϊώτης, 
 μοῦνον ἐποτρύνων ἔργα φυτοσκαφίης. 
 ἔνθεν ἀπʼ εὐκάρπου με φίλης ἔστεψαν ἀλωῆς 
 τέσσαρες Ὡράων ἐκ πισύρων στέφανοι.

Julianus 
 
 
 εἰς τὸν Πραξιτέλους Ἔρωτα 
 κλίνας αὐχένα γαῦρον ὑφʼ ἡμετέροισι πεδίλοις, 
 χερσί με ληϊδίαις ἔπλασε Πραξιτέλης. 
 αὐτὸν γὰρ τὸν Ἔρωτα τὸν ἔνδοθι κευθόμενόν με 
 χαλκεύσας, Φρύνᾐ δῶκε γέρας φιλίης· 
 ἡ δέ μιν αὖθις Ἔρωτι προσήγαγε· καὶ γὰρ ἐρῶντας 
 δῶρον Ἔρωτι φέρειν αὐτὸν Ἔρωτα θέμις.

Simonides 
 
 
 εἰς τὸ αὐτό 
 Πραξιτέλης ὃν ἔπασχε διηκρίβωσεν Ἔρωτα 
 ἐξ ἰδίης ἕλκων ἀρχέτυπον κραδίης, 
 Φρύνῃ μισθὸν ἐμεῖο διδοὺς ἐμέ. φίλτρα δὲ τίκτω 
 οὐκέτι τοξεύων, ἀλλʼ ἀτενιζόμενος.

Tullius Geminus 
 
 
 εἰς τὸ αὐτό 
 ἀντί μʼ ἔρωτος Ἔρωτα βροτῷ θεὸν ὤπασε Φρύνῃ 
 Πραξιτέλης, μισθὸν καὶ θεὸν εὑρόμενος. 
 ἡ δʼ οὐκ ἠρνήθη τὸν τέκτονα· δεῖσε γάρ οἱ φρήν, 
 μὴ θεὸς ἀντὶ τέχνης σύμμαχα τόξα λάβῃ. 
 ταρβεῖ δʼ οὐκέτι που τὸν Κύπριδος, ἀλλὰ τὸν ἐκ σοῦ, 
 Πραξίτελες, τέχνην μητέρʼ ἐπισταμένη.

Leonidas 
 
 
 εἰς τὸ αὐτό 
 Θεσπιέες τὸν Ἔρωτα μόνον θεὸν ἐκ Κυθερείης 
 ἅζοντʼ, οὐχ ἑτέρου γραπτὸν ἀπʼ ἀρχετύπου, 
 ἀλλʼ ὃν Πραξιτέλης ἔγνω θεόν· ὃν περὶ Φρύνῃ 
 δερκόμενος, σφετέρων λύτρον ἔδωκε πόθων

Palladas 
 
 
 γυμνὸς Ἔρως· διὰ τοῦτο γελᾷ καὶ μείλιχός ἐστιν 
 οὐ γὰρ ἔχει τόξον καὶ πυρόεντα βέλη· 
 οὐδὲ μάτην παλάμαις κατέχει δελφῖνα καὶ ἄνθος· 
 τῇ μὲν γὰρ γαῖαν, τῇ δὲ θάλασσαν ἔχει.

Gabrielius 
 
 
 εἰς Ἔρωτα καθεύδοντα ἐν πιπεροπάστῃ 
 οὐδὲ κατακνώσσων, οὐδʼ ἄπνοος, οὐδʼ ἐνὶ δαιτὶ 
 νόσφι πυρισπάρτου δήγματός ἐστιν Ἔρως.

Anonymi Epigrammatici 
 
 
 οὗτος ὁ τὸν δαλὸν φυσῶν, ἵνα λύχνον ἀνάψῃς, 
 δεῦρʼ ἀπʼ ἐμᾶς ψυχᾶς ἅψον· ὅλος φλέγομαι.

Plato 
 
 
 ἄλσος δʼ ὡς ἱκόμεσθα βαθύσκιον, εὕρομεν ἔνδον 
 πορφυρέοις μήλοισιν ἐοικότα παῖδα Κυθήρης. 
 οὐδʼ ἔχεν ἰοδόκον φαρέτρην, οὐ καμπύλα τόξα· 
 ἀλλὰ τὰ μὲν δένδρεσσιν ὑπʼ εὐπετάλοισι κρέμαντο, 
 αὐτὸς δʼ ἐν καλύκεσσι ῥόδων πεπεδημένος ὕπνῳ 
 εὗδεν μειδιόων· ξουθαὶ δʼ ἐφύπερθε μέλισσαι 
 κηροχύτου μέλιτος ˘ λαροῖς ἐπὶ χείλεσι ῥαῖνον

Statyllius Flaccus 
 
 
 εἰς Ἔρωτα κοιμώμενον 
 εὕδεις, ἀγρύπνους ἐπάγων θνητοῖσι μερίμνας· 
 εὕδεις, ἀτηρῆς ἆ τέκος Ἀφρογενοῦς, 
 οὐ πεύκην πυρόεσσαν ἐπηρμένος, οὐδʼ ἀφύλακτον 
 ἐκ κέραος ψάλλων ἀντιτόνοιο βέλος. 
 ἄλλοι θαρσείτωσαν· ἐγὼ δʼ, ἀγέρωχε, δέδοικα, 
 μή μοι καὶ κνώσσων πικρὸν ὄνειρον ἴδῃς.

Alpheus 
 
 
 εἰς τὸ αὐτό 
 ἁρπάσομαι πυρόεσσαν, Ἔρως, χερὸς ἐκ σέο πεύκην, 
 συλήσω δʼ ὤμων ἀμφικρεμῆ φαρέτρην, 
 εἲ γʼ ἐτύμως εὕδεις, πυρὸς ἔγγονε, καὶ σέο φῶτες 
 πρὸς βαιὸν τόξων εὐνομίην ἄγομεν. 
 ἀλλὰ καὶ ὥς σε δέδοικα, δολοπλόκε, μή τινα κεύθῃς 
 εἰς ἐμέ, κἠν ὕπνῳ πικρὸν ὄνειρον ἴδῃς.

Straton 
 
 
 εἰ καί σοι πτέρυγες ταχιναὶ περὶ νῶτα τέτανται, 
 καὶ σκυθικαὶ τόξων ἀκροβολεῖς ἀκίδες, 
 φεύξομʼ, Ἔρως, ὑπὸ γᾶν σε. τί δὲ πλέον; οὐδὲ 
 γὰρ αὐτὸς 
 σὰν ἔφυγε ῥώμαν πανδαμάτωρ Ἀίδας.

Secundus 
 
 
 εἰς ἀγάλματα Ἐρώτων 
 σκυλοχαρεῖς ἴδʼ Ἔρωτας, ἴδʼ ὡς βριαροῖσιν ἐπʼ ὤμοις 
 ὅπλα φέρουσι θεῶν νήπιʼ ἀγαλλόμενοι, 
 τύμπανα καὶ θύρσον Βρομίου, Ζηνὸς δὲ κεραυνόν, 
 ἀσπίδʼ Ἐνυαλίου καὶ κόρυν ἠΰκομον, 
 Φοίβου δʼ εὔτοξον φαρέτρην, Ἁλίου δὲ τρίαιναν, 
 καὶ σθεναρῶν χειρῶν Ἡρακλέους ῥόπαλον. 
 τί πλέον ἀνθρώποισιν, Ἔρως ὅτε καὶ πόλον εἷλε, 
 τεύχεα δʼ ἀθανάτων Κύπρις ἐληίσατο;

Philippus 
 
 
 συλήσαντες Ὄλυμπον ἴδʼ ὡς ὅπλοισιν Ἔρωτες 
 κοσμοῦντʼ ἀθανάτων, σκῦλα φρυασσόμενοι. 
 Φοίβου τόξα φέρουσι, Διὸς δὲ κεραυνόν,Ἄρηος 
 ὅπλον καὶ κυνέην, Ἡρακλέους ῥόπαλον, 
 ῥόπαλον τε θεοῦ τριβελὲς δόρυ, θύρσα τε Βάκχου, 
 πτηνὰ πέδιλʼ Ἑρμοῦ, λαμπάδας Ἀρτέμιδος. 
 οὐκ ἄχθος θνητοῖς εἴκειν βελέεσσιν ἐρώτων, 
 δαίμονες οἷς ὅπλων κόσμον ἔδωκαν ἔχειν.

Parmenion 
 
 
 εἰς ἄγαλμα Ἥρας 
 ὡργεῖος Πολύκλειτος, ὁ καὶ 
 μόνος ὄμμασιν Ἥρην 
 ἀθρήσας καὶ ὅσην εἶδε τυπωσάμενος, 
 θνητοῖς κάλλος ἔδειξεν, ὅσον 
 θέμις· αἱ δʼ ὑπὸ κόλποις 
 ἄγνωστοι μορφαὶ Ζηνὶ φυλασσόμεθα.

Anonymi Epigrammatici 
 
 
 εἰς ἄγαλμα Καλλιόπης 
 Καλλιόπη μὲν ἐγώ· Κύρῳ δʼ ἐμὸν ὤπασα μαζόν, 
 ὃς τρέφε θεῖον Ὅμηρον, ὅθεν πίε νήδυμος Ὀρφεύς.

Joannes Barbucallus 
 
 
 ἤθελε Μελπομένην ὁ ζωγράφος εἰκόνι γράψαι, 
 ἀλλʼ ἀπολειπομένης, ἔγραφε Καλλιόπην.

Joannes Barbucallus 
 
 
 σεῖο μὲν εἰκὼν ἥδε Πολύμνια, καὶ σὺ δέ, Μούσης. 
 ἓν γὰρ ἐπʼ ἀμφοτέραις οὔνομα καὶ τύπος εἷς.

Antipater 
 
 
 εἷς εἰκόνας Μουσῶν 
 Τρίζυγες αἱ Μοῦσαι τᾷδʼ ἕσταμεν· ἁ μία λωτούς, 
 ἁ δὲ φέρει παλάμαις βάρβιτον, ἁ δὲ χέλυν. 
 ἁ μὲν Ἀριστοκλῆος ἔχει χέλυν, ἁ δʼ Ἀγελάδα 
 βάρβιτον, ἁ Καναχᾶ δʼ ὑμνοπόλους δόνακας. 
 ἀλλʼ ἁ μὲν κράντειρα, τόνου πέλει, ἁ δὲ μελῳδὸς 
 χρώματος, ἁ δὲ σοφᾶς εὑρέτις ἁρμονίας.

Theaetetus 
 
 
 εἰς τὴν Ἀθηναίων Νέμεσιν 
 Χιονέην με λίθον παλιναυξέος ἐκ περιωπῆς 
 λαοτύπος τμήξας πετροτόμοις ἀκίσι 
 Μῆδος ἐποντοπόρευσεν, ὅπως ἀνδρείκελα τεύξῃ, 
 τῆς κατʼ Ἀθηναίων σύμβολα καμμονίης. 
 ὡς δὲ δαϊζομένοις Μαραθὼν ἀντέκτυπε Πέρσαις 
 καὶ νέες ὑγροπόρουν χεύμασιν αἱμαλέοις, 
 ἔξεσαν Ἀδρήστειαν ἀριστώδινες Ἀθῆναι, 
 δαίμονʼ ὑπερφιάλοις ἀντίπαλον μερόπων. 
 ἀντιταλαντεύω τὰς ἐλπίδας· εἰμὶ δὲ καὶ νῦν 
 νίκη Ἐρεχθείδαις, Ἀσσυρίοις Νέμεσις.

Parmenion 
 
 
 εἰς τὸ αὐτό 
 Μήδοις ἐλπισθεῖσα τροπαιοφόρος λίθος εἶναι, 
 ἠλλάχθην μορφὴν καίριον εἰς Νέμεσιν, 
 ἔνδικος ἱδρυνθεῖσα θεὰ Ῥαμνοῦντος ἐπʼ ὄχθαις 
 νίκης καὶ σοφίης Ἀτθίδι μαρτύριον.

Anonymi Epigrammatici 
 
 
 εἰς στήλην Νεμέσεως 
 ἡ Νέμεσις προλέγει τῷ πήχεϊ, τῷ τε χαλινῷ, 
 μήτʼ ἄμετρόν τι ποιεῖν, μήτʼ ἀχάλινα λέγειν.

Anonymi Epigrammatici 
 
 
 εἰς τὸ αὐτό 
 ἡ Νέμεσις πῆχυν κατέχω· τίνος οὕνεκα; λέξεις. 
 
 πᾶσι παραγγέλλω· μηδὲν ὑπὲρ τὸ μέτρον.

Arabius 
 
 
 εἰς ἄγαλμα Πανός 
 ἦν τάχα συρίζοντος ἐναργέα Πανὸς ἀκούειν 
 πνεῦμα γὰρ ὁ πλάστης ἐγκατέμιξε τύπῳ· 
 ἀλλʼ ὁρόων φεύγουσαν ἀμήχανος ἄστατον Ἠχὼ, 
 πηκτίδος ἠρνήθη φθόγγον ἀνωφελέα.

Alcaeus 
 
 
 εἰς τὸ αὐτό 
 ἔμπνει Πὰν λαροῖσιν ὀρειβάτα χείλεσι μοῦσαν, 
 ἔμπνει, ποιμενίῳ τερπόμενος δόνακι, 
 εὐκελάδῳ σύριγγι χέων μέλος, ἐκ δὲ συνῳδοῦ 
 κλάζε κατιθύνων ῥήματος ἁρμονίην 
 ἀμφὶ δὲ σοὶ ῥυθμοῖο κατὰ κρότον ἔνθεον ἴχνος 
 ῥησσέσθω Νύμφαις ταῖσδε μεθυδριάσιν.

Anonymi Epigrammatici 
 
 
 τᾷδε κατὰ χλοεροῖο ῥιφεὶς λειμῶνος, ὁδῖτα, 
 ἄμπαυσον μογεροῦ μαλθακὰ γυῖα κόπου, 
 ᾗχί σε καὶ Ζεφύροιο τινασσομένη πίτυς αὔραις 
 θέλξει, τεττίγων εἰσαΐοντα μέλος, 
 χὠ ποιμὴν ἐν ὄρεσσι μεσαμβρινὸν ἀγχόθι παγᾶς 
 συρίσδων, λασίας θάμνῳ ὕπο πλατάνου· 
 καῦμα δʼ ὀπωρινοῖο φυγὼν κυνὸς αἶπος ἀμείψεις 
 ὥριον Ἑρμείῃ τοῦτʼ ἐνέποντι πιθοῦ.

Anyte 
 
 
 ξεῖνʼ, ὑπὸ τὰν πτελέαν τετρυμένα γυῖʼ ἀνάπαυσον· 
 ἁδύ τοι ἐν χλωροῖς πνεῦμα θροεῖ πετάλοις· 
 πίδακὰ τʼ ἐκ παγᾶς ψυχρὸν πίε· δὴ γὰρ ὁδίταις 
 ἄμπαυμʼ ἐν θερμῷ καύματι τοῦτο φίλον.

Anonymi Epigrammatici 
 
 
 εἰς ἄγαλμα Πανός 
 ἐξ αὐτοῦ Διός ἐστιν ὁ φίλτατος 
 ἔκχυτος οὗτος· 
 μαρτυρίην δὲ φέρει τὴν ἐπάνω νεφέλην. 
 Ἑρμείαν γὰρ ἄνακτα τέκεν 
 νεφεληγερέτα Ζεύς· 
 αὐτὰρ ὅγʼ Ἑρμείας Πᾶνα τὸν αἰγελάτην.

Leonidas 
 
 
 μὴ σὺ γʼ ἐπʼ οἰονόμοιο περίπλεον ἰλύος ὧδε 
 τοῦτο χαραδραίης θερμόν, ὁδῖτα, πίῃς· 
 ἀλλὰ μολὼν μάλα τυτθὸν ὑπὲρ δαμαλήβοτον ἄκραν 
 ταύταν, πὰρ κείνᾳ ποιμενίᾳ πίτυϊ 
 εὑρήσεις κελαρύζον ἐϋκρήνου διὰ πέτρης 
 νᾶμα, Βορειαίης ψυχρότερον νιφάδος.

Anyte 
 
 
 
 α. τίπτε κατʼ οἰόβατον, Πὰν ἀγρότα, δάσκιον ὕλαν 
 ἥμενος, ἁδυβόᾳ τῷδε κρέκεις δόνακι; 
 
 β. ὄφρα μοι ἑρσήεντα κατʼ οὔρεα ταῦτα νέμοιντο 
 πόρτιες ἠυκόμων δρεπτόμεναι σταχύων.

Simonides 
 
 
 τὸν τραγόπουν ἐμὲ Πᾶνα, τὸν Ἀρκάδα, τὸν κατὰ Μήδων, 
 τὸν μετʼ Ἀθηναίων, στήσατο Μιλτιάδης.

Theaetetus 
 
 
 εἰς τὸν αὐτόν 
 Ὑλοβάτας, φιλόδενδρος, ὀρεσσαύλου πόσις Ἀχοῦς, 
 Πάν, σκοπός, εὐκεράου μαλοφύλαξ ἀγέλας, 
 Πὰν ὁ δασυκνάμων, ὁ πολύσπορος, ὃς μετανάστας 
 ἔδραμον αἰχματᾶν ἐς δάιν Ἀσσυρίων, 
 Μιλτιάδου στήσαντος ὁμάσπιδα περσοδιώκτην, 
 ἵσταμαι, ἀκλήτου ξείνια συμμαχίης. 
 ἄλλοις ἀκροπόληες· ὁ μηδοφόνος δὲ δέδασται 
 ξυνὸς ἐμὶν Μαραθὼν καὶ μαραθωνομάχοις.

Philodemus 
 
 
 Τρισσοὺς ἀθανάτους χωρεῖ λίθος· ἁ κεφαλὰ γὰρ 
 μανύει τρανῶς Πᾶνα τὸν αἰγόκερων, 
 στέρνα δὲ καὶ νηδὺς Ἡρακλέα, λοιπὰ δὲ μηρῶν 
 καὶ κνήμης Ἑρμῆς ὁ πτερόπους ἔλαχεν. 
 θύειν ἀρνήσῃ, ξένε, μηκέτι· τοῦ γὰρ ἑνός σοι 
 θύματος οἱ τρισσοὶ δαίμονες ἀντόμεθα,

Apollonides 
 
 
 ἀγροτέρων θεός εἰμι· τί μοι χρυσέοις δεπάεσσι 
 σπένδετε, τοῦ δʼ Ἰταλοῦ χεῖτε μέθυ Βρομίου, 
 καὶ γυροὺς ταύρων πέτρῃ προσδεῖτε τένοντας; 
 φείσασθʼ· οὐ τούτοις θύμασι τερπόμεθα. 
 
 Πὰν ὁ παρωρείτης, αὐτόξυλος, ἀρνεοθοίνης 
 εἰμί, καὶ ἐγχθονίου γλευκοπότης κύλικος.

Peritas 
 
 
 αὐτοῦ ἐφʼ αἱμασιαῖσι τὸν ἀγρυπνοῦντα Πρίηπον 
 
 ἔστησεν λαχάνων Δεινομένης φύλακα. 
 
 ἀλλʼ ὡς ἐντέταμαι, φώρ, ἔμβλεπε. τοῦτο δʼ, ἐρωτᾷς, 
 
 τῶν ὀλίγων λαχάνων εἵνεκα; τῶν ὀλίγων.

Tymnes 
 
 
 εἰς ἄγαλμα Πριήπου 
 πάντα πριηπίζω, κἂν ᾖ Κρόνος· οὐ διακρίνω 
 
 οὐδένα φῶρʼ οὕτω ταῖσδε παρὰ πρασιαῖς. 
 
 ἔπρεπε μὴ λαχάνων ἕνεκεν τάδε καὶ κολοκυνθῶν, 
 
 φήσει τις, με λέγειν. ἔπρεπεν ἀλλὰ λέγω.

Pseudo-Lucianus 
 
 
 εἰς τὸ κενόν με τέθεικε, νόμου χάριν, 
 ὧδε Πρίηπον 
 Εὐτυχίδης, ξηρῶν κληματίδων φύλακα· 
 καὶ περιβέβλημαι κρημνὸν βαθύν. ὃς 
 δʼ ἂν ἐπέλθῃ, 
 οὐδὲν ἔχει κλέψαι πλὴν ἐμὲ τὸν φύλακα.

Apollonides 
 
 
 ἄνθετʼ Ἀναξαγόρης με, τὸν οὐκ ἐπὶ ποσσὶ Πρίηπον, 
 ἐν χθονὶ δʼ ἀμφοτέρῳ γούνατι κεκλιμένον· 
 τεῦξε δὲ Φυλόμαχος. Χαριτὼ δέ μοι ἀγχόθι καλὴν 
 ἀθρήσας, δίζευ μηκέτι πῶς ἔπεσον.

Philippus 
 
 
 
 α. ὡραίας γʼ ἐσορῶ τὰς ἰσχάδας· εἴ γε λαβεῖν μοι 
 συγχωρεῖς ὀλίγας. β. θίγγανε μηδεμιᾶς. 
 
 α. ὀργίλος ὡς ὁ Πρίηπος. β. † ἐρεῖς ἔτι καὶ κενὸς ἥξεις. 
 
 α. ναὶ λίτομαι. β. δός μοι· καὶ γὰρ ἐγὼ δέομαι. 
 
 α. χρῄζεις γάρ, λέγε μοι, παρʼ ἐμοῦ τινος; β. ἔστι νόμος που· 
 δὸς λάβε. α. καὶ θεὸς ὢν ἀργυρίου σὺ 
 
 β. ἄλλο τι χρῆμα φιλῶ. α. ποῖον τόδε; β. τἀμὰ κατέσθων 
 σῦκα, δὸς εὐθύμως ἰσχάδα τὴν ὀπίσω.

Marcus Argentarius 
 
 
 
 Ὥριμος. Οἶδα καὶ αὐτός, ὁδοιπόρε. μηκέτʼ ἐπαίνει 
 ἰσχάδα, μηδʼ ἐσόρα τὸν πέλας ἀκρέμονα· 
 
 καὶ λίην ὁ Πρίηπος ἐφίσταμαι ὀξὺ δεδορκὼς, 
 καὶ φυλακὴν σύκων ἣν ἐπέοικεν ἔχων. 
 ἢν δὲ μόνον σὺ θίγῃς τῆς ἰσχάδος, ἰσχάδα δώσεις· 
 ὡς ἰσότης πάντων ἐστὶ δικαιοτάτη.

Erycius 
 
 
 εἰς τὸν αὐτόν 
 ὡς βαρὺ τοῦτο, Πρίηπε, καὶ εὖ τετυλωμένον ὅπλον 
 πᾶν ἀπὸ βουβώνων ἀθρόον ἐκκέχυκας 
 εἰς γάμον οὐκ ἀνέτοιμον ἔχει δέ σε δίψα γυναικῶν, 
 ὦ ʼγαθέ, καὶ σπαργᾷς θυμὸν ἅπαντα πόθοις. 
 ἀλλὰ καταπρήϋνε τὸν ἐξῳδηκότα φαλλὸν 
 τόνδε, καὶ ἀνθηρῇ κρύψον ὑπὸ χλαμύδι· 
 οὐ γὰρ ἐρημαῖον ναίεις ὄρος, ἀλλὰ παρʼ Ἕλλης 
 ᾐόνα τὴν ἱερὴν Λάμψακον ἀμφιπολεῖς.

Antistius 
 
 
 Ἀγροφύλαξ ἕστηκα πολυκτεάνοις ἐν ἀρούραις, 
 Φρίκωνος καλύβην καὶ φυτὰ ῥυόμενος, 
 τοῦτο λέγων πρὸς ἕκαστον· ἐπὴν γελάσῃς ἐσιδών με 
 τοῦ σκεύους, χώρει τὴν κατὰ σαυτὸν ὁδόν. 
 ἢν δὲ παρεκβήῃς ἐς ἃ μὴ θέμις, οὔτι σ’ ὀνήσει 
 ἡ λάχνη· τρυπᾷν πάντας ἐπιστάμεθα.

Agathias Scholasticus 
 
 
 εἰς εἰκόνα Σατύρου πρὸς τᾖ ἀκοᾖ τὸν αὐλὸν ἔχοντος καὶ ὥσπερ ἀκροωμένου 
 αὐτομάτως, σατυρίσκε, δόναξ τεὸς ἦχον ἰάλλει; 
 ἢ τί παρακλίνας οὖας ἄγεις καλάμῳ; 
 
 ὃς δὲ γελῶν σίγησεν· ἴσως δʼ ἂν φθέγξατο μῦθον, 
 ἀλλʼ ὑπὸ τερπωλῆς εἴχετο ληθεδόνι. 
 οὐ γὰρ κηρὸς ἔρυκεν· ἑκὼν δʼ ἠσπάζετο σιγήν, 
 θυμὸν ὅλον τρέψας πηκτίδος ἀσχολίῃ.

Leontius Minotaurus 
 
 
 τὸν Σάτυρον Διόνυσος ἰδὼν τόσον ἄλγος ἔχοντα, 
 καί μιν ἐποικτείρας, θήκατο λαΐνεον. 
 ἀλλʼ οὐδʼ ὣς ἀπέληξε βαρυτλήτων ὀδυνάων 
 εἰσέτι γὰρ μογέει, καὶ λίθος ὢν, ὁ τάλας.

Anonymi Epigrammatici 
 
 
 ἢ Σάτυρος τὸν χαλκὸν ὑπέδραμεν, ἢ διὰ τέχνης 
 χαλκὸς ἀναγκασθεὶς ἀμφεχύθη Σατύρῳ.

Neilus 
 
 
 εἰς εἰκόνα Σατύρου ἀπὸ ψηφῖδος ἐν Ἀντιοχείᾳ 
 
 α. πάντες μὲν Σάτυροι φιλοκέρτομοι· εἰπὲ δὲ καὶ σύ, 
 τί πρὸς ἕκαστον ὁρῶν τόνδε γέλωτα χέεις; 
 
 β. θάμβος ἔχων γελόω, πῶς, ἐκ λίθου ἄλλοθεν ἄλλης 
 συμφερτός, γενόμην ἐξαπίνης Σάτυρος.

Plato 
 
 
 τὸν Σάτυρον Διόδωρος ἐκοίμισεν, οὐκ ἐτόρευσεν. 
 ἢν νύξῃς, ἐγερεῖς· ἄργυρος ὕπνον ἔχει.

Anonymi Epigrammatici 
 
 
 δερκόμενος ξόανον καλὸν τόδε, τὰν Ἀφροδίταν, 
 ὤνθρωφʼ, ἱλάσκευ, πλατίον ἑζόμενος· 
 αἴνει δὲ Γλυκέραν Διονυσίου, ἅ μʼ ἀνέθηκε 
 πορφυρέας ἁπαλὸν κῦμα παρʼ ἠιόνος.

Anonymi Epigrammatici 
 
 
 εἰς Ἔρωτα 
 ὁ πτανὸς τὸν πτανὸν ἴδʼ ὡς ἄγνυσι κεραυνόν, 
 δεικνὺς ὡς κρεῖσσον πῦρ πυρός ἐστιν, Ἔρως.

Anonymi Epigrammatici 
 
 
 Πτανῷ πτανὸν Ἔρωτα τίς ἀντίον ἔπλασ’ Ἔρωτι; 
 ἁ Νέμεσις, τόξῳ τόξον ἀμυνομένα, 
 ὥς κε πάθῃ τὰ γʼ ἔρεξεν ὁ δὲ θρασύς, ὁ πρὶν ἀταρβὴς, 
 δακρύει, πικρῶν γευσάμενος βελέων, 
 ἐς δὲ βαθὺν τρὶς κόλπον ἀπέπτυσεν. ἆ μέγα θαῦμα· 
 φλέξει τις πυρὶ πῦρ· ἥψατʼ Ἔρωτος Ἔρως.

Anonymi Epigrammatici 
 
 
 κἀγὼ Κύπριδος αἷμα· κασιγνήτῳ με μήτηρ 
 ᾔνεσε τόξα φέρειν ἀντία καὶ πτέρυγας.

Anonymi Epigrammatici 
 
 
 εἰς Ἄρτεμιν 
 
 α. Ἄρτεμι, ποῦ σοι τόξα, παραυχενίη τε φαρέτρη; 
 ποῦ δὲ Λυκαστείων ἐνδρομὶς ἀρβυλίδων, 
 πόρπη τε χρυσοῖο τετυγμένη, ἠδὲ πρὸς ἄκρην 
 ἰγνύην φοῖνιξ πέπλος ἑλισσόμενος; 
 
 β. κεῖνα μὲν εἰς ἄγρην ὁπλίζομαι· ἐς δὲ θυηλὰς 
 εἶμʼ αὕτως, ἱρῶν ἀντομένη θυέων.

Anonymi Epigrammatici 
 
 
 εἰς Ἑρμῆν 
 ἱερὸν Ἑρμείῃ με παραστείχοντες ἔχευαν 
 ἄνθρωποι λίθινον σωρὸν ὁ δʼ ἀντʼ ὀλίγης 
 οὐ μεγάλην αὐτοῖς ἔγνων χάριν, ἀλλʼ ὅτι λοιπὰ 
 Αἰγὸς ἐπὶ κρήνην ἑπτὰ λέγω στάδια.

Anonymi Epigrammatici 
 
 
 Ὁδῖτα, μὴ πρόσερπε πρὸς τὰ κλήματα 
 μηδʼ αὖ τὰ μῆλα, μηδʼ ὅπῃ τὰ μέσπιλα 
 τηνεῖ δὲ πρὸς τὴν σχοῖνον ἐξαμείβεο, 
 
 ὡς μή τι θράξῃς τῶνδε, μηδʼ ἀποθρίσῃς, 
 ἃ σὺν πόνῳ φυτουργὸς ἔκτηται Μίδων, 
 ὃς κἀμὲ θῆκεν ἢν δέ μευ παρακλύῃς, 
 γνώσῃ τὸν Ἑρμῆν, ὡς κακοὺς ἀμείβομαι.

Anonymi Epigrammatici 
 
 
 Ὀχθηρὸν τὸν χῶρον ἔχω καὶ ἔρημον, ὁδῖτα· 
 οὐκ ἐγώ, ὁ στάσας δʼ αἴτιος Ἀρχέλοχος. 
 οὐ γὰρ ὀρειοχαρὴς ὡρμᾶς, οὐδʼ ἀκρολοφίτας, 
 τὸ πλεῦν δʼ ἀτραπιτοῖς, ὦνερ, ἀρεσκόμενος. 
 Ἀρχέλοχος δʼ, ὡς αὐτὸς ἐρημοφίλας καὶ ἀγείτων, 
 ὦ παριών, τοῖον κἀμὲ παρῳκίσατο.

Anonymi Epigrammatici 
 
 
 εἰς Διόνυσον 
 ἐκ πυρός, ὦ Διόνυσε, τὸ δεύτερον ἠνίδε χαλκοῦς 
 ἐξεφάνης· γενεὴν εὗρε Μύρων ἑτέρην.

Anonymi Epigrammatici 
 
 
 εἰς Πᾶνα 
 Δικτύννης τοῖόν με καθʼ ἱερὸν ἔμπυρον ὁ Κρὴς 
 χάλκεον ἔστησεν Πᾶνα τὸν αἰγόνυχα. 
 δέρμα δʼ ἔχω, διπλοῦν τε λαγωβόλον ἐκ δὲ πετραίας 
 σπήλυγγος τείνω βλέμμα διπλοῦν πρὸς ὄρος.

Anonymi Epigrammatici 
 
 
 πέτρης ἐκ Παρίης με πόλιν κατὰ Παλλάδος ἄκρην 
 στῆσαν Ἀθηναῖοι Πᾶνα τροπαιοφόρον.

Anonymi Epigrammatici 
 
 
 ἢν λαχάνων σ’ ὁ Πρίηπος ἴδω σχεδὸν ἴχνια θέντα, 
 αὐτᾖ γυμνώσω, φώρ, σὲ ποτὶ πρασιῇ. 
 αἰσχρὸν ἔχειν τοῦτʼ ἔργον ἐρεῖς θεὸν οἶδα καὶ αὐτὸς, 
 αἰσχρὸν ἀφιδρύνθην δʼ, ἴσθʼ ὅτι, τοῦδε χάριν.

Leonidas 
 
 
 ἀμφοτέραις παρʼ ὁδοῖσι φύλαξ ἕστηκα Πρίηπος, 
 ἰθυτενὲς μηρῶν ὀρθιάσας ῥόπαλον. 
 εἵσατο γὰρ πιστόν με Θεόκριτος· ἀλλʼ ἀποτηλοῦ 
 φὼρ ἴθι, μὴ κλαύσῃς τὴν φλέβα δεξάμενος.

Anonymi Epigrammatici 
 
 
 ὁ τραγόπους, ὁ τὸν ἀσκὸν ἐπηρμένος, αἵ τε γελῶσαι 
 νύμφαι, Πραξιτέλους, ἥ τε καλὴ Δανάη. 
 λύγδινα πάντα, καὶ ἄκρα σοφαὶ χέρες. αὐτὸς ὁ Μῶμος 
 φθέγξεται· ἄκρητος, Ζεῦ πάτερ, ἡ σοφίη.

Anonymi Epigrammatici 
 
 
 εἰς Νέμεσιν 
 πρίν με λίθον Πέρσαι δεῦρʼ ἤγαγον, ὄφρα τρόπαιον 
 στήσονται νίκας· εἰμὶ δὲ νῦν Νέμεσις. 
 ἀμφοτέροις δʼ ἕστηκα, καὶ Ἑλλήνεσσι τρόπαιον 
 νίκας, καὶ Πέρσαις τοῦ πολέμου νέμεσις.

Anonymi Epigrammatici 
 
 
 Ἴσιδι καρποτόκῳ, σταχυμήτορι, μυριομόρφῳ, 
 λαϊνέῳ ταλάρῳ, μογερῶν ἀπάνευθεν ἀρότρων, 
 αὐτόματοι στείχουσιν ἑὴν πρὸς μητέρα καρποί.

Anonymi Epigrammatici 
 
 
 ταῖς Νύμφαις τόδʼ ἄγαλμα· μέλει δʼ αὐταῖσιν ὁ χῶρος. 
 ναὶ μέλοι, ὡς κρήναις ἄφθιτα ἄφθιτα ῥεῖθρα.

Anonymi Epigrammatici 
 
 
 εἰς τὸν Μῶμον 
 τίς τὸν ἐπʼ ἐσθλοῖσιν παμπενθέα καὶ τρισάλαστον 
 Μῶμον ἀμωμήτοις χερσὶν ἀνεπλκάσατο; 
 ὡς ὁ γέρων ἐπὶ γᾶς βεβλημένος, οἷά τις ἔμπνους 
 ἀμπαύει λύπας, γυῖα βαρυνόμενος. 
 μανύει δίστοιχος ὀλέθριος ὄγμος ὀδόντων, 
 πριομένων ἐπὶ τὰς τῶν πέλας εὐτυχίας, 
 
 καὶ τὸ κατεσκληκὸς σκήνους βάρος· ᾇ μὲν ἐρείδει 
 ψιλὸν γηραιᾷ χειρὶ βαλὼν κρόταφον, 
 ᾇ δὲ σεσηρὼς βάκτρον ἀποστηρίζεται ἐς γᾶν, 
 κωφὰ πρὸς ἄψυχον πέτρον ἀπεχθόμενος.

Anonymi Epigrammatici 
 
 
 εἰς τὸν αὐτόν 
 Τάκεο δυστάνων ὀνύχων ἄπο παμφάγε Μῶμε, 
 τάκεο σὺ πρίων ἰοβόλους γένυας. 
 νεῦρά σε μανύει τετανυσμένα, καὶ φλέβες ἄρθρων, 
 καὶ κενεὰ σαρκῶν ψυχολιπὴς δύναμις, 
 καὶ ῥικνοῖς φρίσσουσα περὶ κροτάφοισιν ἔθειρα. 
 
 ὥστε τίς ἔμψυχὸν σ’ ἀνδρὸς σίνιν ἄνυσε τέχνᾳ, 
 οὐδὲ τόπον δήκτᾳ σεῖο λιπὼν στόματι;

Synesius 
 
 
 εἰς εἰκόνα Ἱπποκράτους 
 
 α. ὁππόθεν ὁ στήσας; β. Βυζάντιος. α. οὔνομα δὴ τίς; 
 
 β. Εὑσέβιος. α. Σὑ δὲ τίς; β. Κώιος Ἱπποκράτης. 
 
 α. τοῦ δʼ ἕνεκεν γέγραφέν σε; β. λόγων χάριν ἡ πόλις αὐτῷ 
 τῶν ἐς ἐμὲ γραφίδων ἀντιδέδωκε γέρας. 
 
 α. καὶ τί μὴ αὐτὸς ἑὸν τύπον ἔγραφεν; β. ὅττι, γεραίρων 
 ἡμέας ἀνθʼ αὑτοῦ, κρέσσονα δόξαν ἔχει.

Anonymi Epigrammatici 
 
 
 ἠὲ τεὴν φωνήν, Ἱππόκρατες, ἔγραφε Παιάν, 
 ἠὲ σὺ τῆς κείνου μάρτυς ἀκεστορίης

Anonymi Epigrammatici 
 
 
 οὗτος ἀκεστορίης κρυφίας ὤιξε κελεύθους, 
 Παιήων μερόπων, Κώιος Ἱπποκράτης,

Magnus 
 
 
 εἰς εἰκόνα Γαληνοῦ 
 ἦν χρόνος, ἡνίκα γαῖα βροτοὺς διὰ σεῖο, Γαληνέ, 
 δέχνυτο μὲν θνητούς, ἔτρεφε δʼ ἀθανάτους, 
 χήρευεν δὲ μέλαθρα πολυκλαύτου Ἀχέροντος 
 σῇ παιηονίῃ χειρὶ βιαζόμενα.

Anonymi Epigrammatici 
 
 
 εἰς Σώσανδρον ἱππίατρον 
 ἰητὴρ μερόπων, Ἱππόκρατες, ἀλλὰ καὶ ἵππων, 
 Σώσανδρε, κρυφίης ἴστορʼ ἀκεστορίης, 
 ἢ τέχνην μεταμείψατʼ, ἢ οὔνομα· μηδὲ καλείσθω 
 ἅτερος ἐκ τέχνης, ἧς ἕτερος κρατέει,

Leontius Minotaurus 
 
 
 εἰς εἰκόνα Ἰαμβλίχου ἰατροῦ 
 ὁ γλυκὺς ἐν πάντεσσιν Ἰάμβλιχος, ὃς ποτὶ γῆρας 
 ἤλυθεν ἁγνὸς ἐὼν Κυπριδίων ὀάρων· 
 ἔργα δʼ ἀκεστορίης ἐφέπων, σοφίην τε διδάσκων, 
 κέρδεσιν οὐδʼ ὁσίοις χεῖρας ὑπεστόρεσεν.

Crinagoras 
 
 
 εἰς εἰκόνα Πραξαγόρου ἰατροῦ 
 αὐτός σοι Φοίβοιο πάις λαθικηδέα τέχνης 
 ἰδμοσύνην, πανάκῃ χεῖρα λιπηνάμενος, 
 Πρηξαγόρη, στέρνοις ἐνεμάξατο. τοιγὰρ ἀνῖαι 
 ὄρνυνται δολιχῶν ὁππόσαι ἐκ πυρετῶν, 
 καὶ ὁπόσα τμηθέντος ἐπὶ χροὸς ἄρκια θεῖναι 
 φάρμακα, πρηείης οἶσθα παρʼ Ἠπιόνης. 
 θνητοῖσιν δʼ εἰ τοῖοι ἐπήρκεον ἰητῆρες, 
 οὐκ ἂν ἐπορθμεύθη νεκροβαρὴς ἄκατος.

Anonymi Epigrammatici 
 
 
 εἰς Ὀρειβάσιον ἰατρόν 
 ἰητὴρ μέγας οὗτος Ἰουλιανοῦ βασιλῆος, 
 ἄξιος εὐσεβίης δῖος Ὀρειβάσιος. 
 εἶχε γὰρ οἷα μέλισσα σοφὸν νόον, ἄλλοθεν ἄλλα 
 ἰητρῶν προτέρων ἄνθεα δρεψάμενος.

Posidippus 
 
 
 εἰς ἄγαλμα τοῦ Καιροῦ 
 
 α. τίς πόθεν ὁ πλάστης; β. Σικυώνιος. α. οὔνομα δὴ τίς; 
 
 β. Λύσιππος. α. σὺ δὲ τίς; β. καιρὸς ὁ πανδαμάτωρ. 
 
 α. τίπτε δʼ ἐπʼ ἄκρα βέβηκας; β. ἀεὶ τροχάω. α. τί δὲ ταρσοὺς 
 ποσσὶν ἔχεις διφυεῖς; β. Ἵπταμʼ ὑπηνέμιος. 
 
 α. χειρὶ δὲ δεξιτερῇ τί φέρεις ξυρόν; β. ἀνδράσι δεῖγμα, 
 ὡς ἀκμῆς πάσης ὀξύτερος τελέθω. 
 
 α. ἡ δὲ κόμη, τί κατʼ ὄψιν; β. Ὑπαντιάσαντι λαβέσθαι. 
 
 α. νὴ Δία, τἀξόπιθεν δʼ εἰς τί φαλακρὰ πέλει; 
 
 β. τὸν γὰρ ἅπαξ πτηνοῖσι παραθρέξαντά με ποσσὶν 
 οὔτις ἔθʼ ἱμείρων δράξεται ἐξόπιθεν. 
 
 α. τοὔνεχʼ ὁ τεχνίτης σε διέπλασεν; β. εἵνεκεν ὑμέων, 
 ξεῖνε· καὶ ἐν προθύροις θῆκε διδασκαλίην.

Bianor 
 
 
 ἔστησεν Περίανδρος Ἀρίονος εἰκόνα ταύτην, 
 καὶ τὸν ἀπολλυμένῳ σύνδρομα νηξάμενον 
 εἰνάλιον δελφῖνα. λέγει δʼ ἐπʼ Ἀρίονι μῦθος· 
 κτεινόμεθʼ ἀνθρώποις, ἰχθύσι σῳζόμεθα.

Paulus Silentiarius 
 
 
 εἰς εἰκόνα κιθαριστρίδος ἐν Βυζαντίῳ 
 σὸν μὲν κάλλος ἔδειξε μόλις γραφίς· αἴθε δὲ τεύχειν 
 ἔσθενε καὶ λιγυρῶν ἡδὺ μέλος στομάτων, 
 ὥς κεν ἐπʼ ὀφθαλμοῖσι καὶ οὔασιν, ἔκ τε προσώπου, 
 ἔκ τε λυροκτυπίης, ἶσον ἐθελγόμεθα.

Paulus Silentiarius 
 
 
 εἰς εἰκόνα Μαρίας τῆς κιθαρῳδοῦ 
 πλῆκτρον ἔχει φόρμιγγος, ἔχει καὶ πλῆκτρον ἔρωτος· 
 κρούει δʼ ἀμφοτέροις καὶ φρένα καὶ κιθάρην. 
 τλήμονες, οἷς ἄγναμπτον ἔχει νόον ᾧ δʼ ἐπινεύσει, 
 ἄλλος ὅδʼ Ἀγχίσης, ἄλλος Ἄδωνις ὅδε. 
 εἰ δʼ ἐθέλεις, ὦ ξεῖνε, καὶ ἀμφιβόητον ἀκοῦσαι 
 οὔνομα καὶ πάτρην ἐκ Φαρίης Μαρίη.

Anonymi Epigrammatici 
 
 
 εἰς Τόν ἐν Μεγάροις κιθαριστὴν λίθον 
 τόν με λίθον μέμνησο τὸν ἠχήεντα, παρέρπων 
 Νισαίην ὅτε γὰρ τύρσιν ἐτειχοδόμει 
 Ἀλκάθοος, τότε Φοῖβος ἐπωμαδὸν ἦρε δομαῖον 
 λᾶα, Λυκωρείην ἐνθέμενος κιθάρην. 
 ἔνθεν ἐγὼ λυραοιδός ὑποκρούσας δέ με λεπτῇ 
 χερμάδι, τοῦ κόμπου μαρτυρίην κόμισαι.

Anonymi Epigrammatici 
 
 
 εἰς λουτρόν 
 χρήμασι τοῖς Ἀγάθωνος ἐδείματο τῇδε λοετρὸν 
 δῆμος ὁ τῆς Τεγέης, θαῦμα καὶ ἐσσομένοις.

Anonymi Epigrammatici 
 
 
 εἰς λουτρὸν ἐν Πραινέτῳ 
 οὐ βαλανεῖον ἔην προπάροιθε τὸ νῦν βαλανεῖον, 
 ἀλλὰ τόπος σκυβάλων, χῶρος ἀποκρίσιος· 
 νῦν δὲ τὰ τερπνὰ τὰ πᾶσι βοώμενα καὶ χαρίεντα 
 ἀγλαΐῃ προφέρει. καὶ γὰρ Ἀλέξανδρος 
 Νικαέων ἱερεύς, σοφίης ἐρικυδέος ἀστήρ, 
 τεῦξέ μιν οἰκείοις χρήμασι καὶ δαπάναις.

Palladas 
 
 
 νῖκαι πάρεσμεν, αἱ γελῶσαι παρθένοι, 
 νίκας φέρουσαι τῇ φιλοχρήστῳ πόλει. 
 ἔγραψαν ἡμᾶς οἱ φιλοῦντες τὴν πόλιν, 
 πρέποντα Νίκαις ἐντυποῦντες σχήματα.

Leontius Minotaurus 
 
 
 εἰς εἰκόνα ὀρχηστρίδος 
 Μουσάων δεκάτη, Χαρίτων Ῥοδόκλεια τετάρτη, 
 τερπωλὴ μερόπων, ἄστεος ἀγλαΐη. 
 ὄμμα δέ οἱ καὶ ταρσὰ ποδήνεμα, καὶ σοφὰ Χαρίτων 
 δάκτυλα καὶ Μουσῶν κρέσσονα καὶ Χαρίτων.

Leontius Minotaurus 
 
 
 εἰς εἰκόνα ἑτέρας ὀρχηστρίδος ἐν τῷ Σωσθενίῳ 
 εἰμὶ μὲν Ἑλλαδίη Βυζαντιάς, ἐνθάδε δʼ ἔστην 
 ᾗχι χοροστασίην εἴαρι δῆμος ἄγει, 
 ὁππόθι πορθμῷ γαῖα μερίζεται· ἀμφότεραι γὰρ 
 ἄντυγες ὀρχηθμοὺς ᾔνεσαν ἡμετέρους.

Leontius Minotaurus 
 
 
 εἰς εἰκόνα κιθαριστρίας διάχρυσον 
 οὔ τις ἐπʼ Ἀνθούσῃ χρυσὸν βάλεν, ἀλλὰ καὶ αὐτῇ 
 ἀμφεχύθη Κρονίδης, ὡς τὸ πάρος Δανάῃ· 
 σώματι δʼ οὐκ ἐπέλασσεν, ἐπεὶ νόον ἔλλαβεν αἰδώς, 
 μή τινι Μουσάων μίσγεται οὐκ ἐθέλων.

Leontius Minotaurus 
 
 
 θῆλυς ἐν ὀρχηθμοῖς κρατέει φύσις· εἴξατε κοῦροι· 
 Μοῦσα καὶ Ἑλλαδίη τοῦτον ἔθεντο νόμον 
 ἡ μέν, ὅτι πρώτη κινήσιος εὕρετο ῥυθμούς, 
 ἡ δʼ, ὅτι τῆς τέχνης ἦλθεν ἐς ἀκρότατον.

Leontius Minotaurus 
 
 
 Ἕκτορα μέν τις ἄεισε, νέον μέλος· Ἑλλαδίη δέ, 
 ἑσσαμένη χλαῖναν, πρὸς μέλος ἠντίασεν. 
 ἦν δὲ πόθος καὶ δεῖμα παρʼ ὀρχηθμοῖσιν Ἐνυοῦς· 
 ἄρσενι γὰρ ῥώμῃ θῆλυν ἔμιξε χάριν.

Leontius Minotaurus 
 
 
 εἰς εἰκόνα Λιβανίας ὀρχηστρίδος 
 οὔνομʼ ἔχεις;λιβάνου, Χαρίτων δέμας, ἤθεα Πειθοῦς, 
 παρθένε, καὶ Παφίης κεστὸν ὑπὲκ λαγόνων. 
 αὐτὰρ ἐν ὀρχηθμοῖσιν, Ἔρως ἅτε κοῦφος,˘ ἀθύρεις, 
 κάλλεϊ καὶ τέχνῃ πάντας ἐφελκομένη.

Anonymi Epigrammatici 
 
 
 εἰς Ξενοφῶντος Σμυρναίου εἰκόνα 
 αὐτὸν ὁρᾶν Ἰόβακχον ἐδόξαμεν, ἡνίκα Ληναῖς 
 ὁ πρέσβυς νεαρῆς ἦρχε χοροιμανίης, 
 καὶ Κάδμου τὰ πάρηβα χορεύματα, καὶ τὸν ἀφʼ ὕλης 
 ἄγγελον εὐιακῶν ἰχνελάτην θιάσων, 
 καὶ τὴν εὐάζουσαν ἐν αἵματι παιδὸς Ἀγαυὴν 
 λυσσάδα. φεῦ θείης ἀνδρὸς ὑποκρισίης.

Antipater 
 
 
 εἰς στήλην Πυλάδου ὀρχηστοῦ 
 αὐτὸν βακχευτὴν ἐνέδυ θεόν, ἡνίκα βάκχας 
 ἐκ Θηβῶν Ἰταλὴν ἤγαγε πρὸς θυμέλην, 
 ἀνθρώποις Πυλάδης τερπνὸν δέος, οἷα χορεύων 
 δαίμονος ἀκρήτου πᾶσαν ἔπλησε πόλιν. 
 
 Θῆβαι γιγνώσκουσι τὸν ἐκ πυρός· οὐράνιος δὲ 
 οὗτος, ὁ παμφώνοις χερσὶ λοχευόμενος.

Anyte 
 
 
 Φριξοκόμᾳ τόδε Πανὶ καὶ αὐλιάσιν θέτο Νύμφαις 
 δῶρον ὑπὸ σκοπιᾶς Θεύδοτος οἰονόμος· 
 οὕνεχʼ ὑπʼ ἀζαλέου θέρεος μέγα κεκμηῶτα 
 παῦσαν, ὀρέξασαι χερσὶ μελιχρὸν ὕδωρ.

Anonymi Epigrammatici 
 
 
 εἰς τὰς Ὁμηρικὰς δύο βίβλους 
 υἱὲ Μέλητος Ὅμημε, σὺ γὰρ κλέος Ἑλλάδι πάσῃ 
 καὶ Κολοφῶνι πάτρῃ θῆκας ἐς ἀΐδιον, 
 καὶ τάσδʼ ἀντιθέῳ ψυχῇ γεννήσαο κούρας, 
 δισσὰς ἐκ στηθέων γραψάμενος σελίδας· 
 ὑμνεῖ δʼ ἡ μὲν νόστον Ὀδυσσῆος πολύπλαγκτον, 
 ἡ δὲ τὸν Ἰλιακὸν Δαρδανιδῶν πόλεμον.

Anonymi Epigrammatici 
 
 
 τίς ποθʼ ὁ τὸν Τροίης πόλεμον σελίδεσσι χαράξας, 
 ἢ τίς ὁ τὴν δολιχὴν Λαρτιάδαο πλάνην; 
 οὐκ ὄνομʼ εὑρίσκω σαφές, οὐ πόλιν. οὐράνιε Ζεῦ, 
 μή ποτε σῶν ἐπέων δόξαν Ὅμηρος ἔχει;

Anonymi Epigrammatici 
 
 
 ποίας ἀστὸν Ὅμηρον ἀναγραψώμεθα πάτρης, 
 κεῖνον, ἐφʼ ὃν πᾶσαι χεῖρʼ ὀρέγουσι πόλεις; 
 ἢ τὸ μέν ἐστιν ἄγνωστον, ὁ δʼ ἀθανάτοις ἴσος ἥρως 
 ταῖς Μούσαις ἔλιπεν πατρίδα καὶ γενεήν;

Anonymi Epigrammatici 
 
 
 οὐχὶ πέδον Σμύρνης ἐλοχεύσατο θεῖον Ὅμηρον, 
 οὐ Κολοφὼν τρυφερῆς ἄστρον Ἰηονίης, 
 οὐ Χίος, οὐκ Αἴγυπτος ἐύσπορος, οὐ Κύπρος ἁγνή, 
 οὐ νῆσος κραναὴ Λαρτιάδαο πάτρη, 
 οὐκ Ἄργος Δαναοῖο, κυκλωπείη τε Μυκήνη, 
 οὐδὲ τὸ Κεκροπιδῶν ἄστυ παλαιογόνων. 
 οὐ γὰρ ἔφυ χθονὸς ἔργον· ἀπʼ αἰθέρος ἀλλὰ ἑ Μοῦσαι 
 πέμψαν, ἵνʼ ἡμερίοις δῶρα ποθητὰ φέροι.

Antipater 
 
 
 οἱ μέν σευ Κολοφῶνα τιθηνήτειραν, Ὅμηρε, 
 οἱ δὲ καλὰν Σμύρναν, οἱ δʼ ἐνέπουσι Χίον, 
 οἱ δʼ Ἴον, οἱ δʼ ἐβόασαν ἐΰκλαρον Σαλαμῖνα, 
 οἱ δέ νυ τῶν Λαπιθέων ματέρα Θεσσαλίην· 
 ἄλλοι δʼ ἄλλην μαῖαν ἀνίαχον. εἰ δέ με Φοίβου 
 χρὴ λέξαι πινυτὰς ἀμφαδὰ μαντοσύνας, 
 πάτρα σοι τελέθει μέγας οὐρανός, ἐκ δὲ τεκούσης 
 οὐ θνατᾶς, ματρὸς δʼ ἔπλεο Καλλιόπας,

Anonymi Epigrammatici 
 
 
 ἑπτὰ ἐριδμαίνουσι πόλεις διὰ ῥίζαν Ὁμήρου, 
 Κύμη, Σμύρνα, Χίος, Κολοφών, Πύλος, Ἄργος, Ἀθῆναι.

Anonymi Epigrammatici 
 
 
 ἑπτὰ πόλεις μάρναντο σοφὴν διὰ ῥίζαν Ὁμήρου, 
 Σμύρνα, Χίος, Κολοφών, Ἰθάκη, Πύλος, Ἄργος, Ἀθῆναι.

Anonymi Epigrammatici 
 
 
 
 α. Χῖος ἔφυς; β. οὔ φημι. α. τί δαί, Σμυρναῖος; β. ἀπαυδῶ. 
 
 α. Κύμη δʼ ἢ Κολοφὼν πατρίς, Ὅμηρε, σέθεν; 
 
 β. Οὑδετέρη. α. Σαλαμὶς δὲ τεὴ πόλις; β. οὐδʼ ἀπὸ ταύτης 
 ἐξέφυν. α. ἀλλʼ αὐτὸς λέξον ὅπῃ γέγονας. 
 
 β. οὐκ ἐρέω. α. τίνος ἦρα; β. Πέπεισμʼ ὅτι τἀτρεκὲς εἰπὼν 
 ἕξω τὰς ἄλλας ἄμμιν ἀπεχθομένας.

Anonymi Epigrammatici 
 
 
 εἰς αἰῶνας, Ὅμηρε, καὶ ἐξ αἰῶνος ἀείδῃ, 
 οὐρανίης Μούσης δόξαν ἀειράμενος. 
 μῆνιν μὲν γὰρ ἄεισας Ἀχιλλέος, ἄεισας Ἀχαιῶν 
 στρομβηδὸν νηῶν σύγχυσιν ἐν πελάγει, 
 τειρόμενόν τε πλάνῃσιν Ὀδυσσέα ποικιλόβουλον, 
 τοῦ λέχος ἀσπασίως εἴσιδε Πηνελόπη,

Anonymi Epigrammatici 
 
 
 εἰ θεός ἐστιν Ὅμηρος, ἐν ἀθανάτοισι σεβέσθω· 
 εἰ δʼ αὖ μὴ θεός ἐστι, νομιζέσθω θεὸς εἶναι.

Anonymi Epigrammatici 
 
 
 εὗρε Φύσις, μόλις εὗρε· τεκοῦσα δʼ ἐπαύσατο μόχθων, 
 εἰς ἕνα μοῦνον Ὅμηρον ὅλην τρέψασα μενοινήν.

Anonymi Epigrammatici 
 
 
 τίς ποθʼ Ὁμηρείης μεγάλης ὀπός ἐστιν ἀπευθής; 
 τίς χθών, τίς δὲ θάλασσα μάχην οὐκ οἶδεν Ἀχαιῶν; 
 δῆμος ὁ Κιμμερίων, πανδερκέος ἄμμορος αἴγλης 
 ἠελίου, Τροίης ὄνομʼ ἔκλυεν, ἔκλυεν Ἄτλας 
 οὐρανὸν εὐρύστερνον ἔχων ἐπικείμενον ὤμοις.

Anonymi Epigrammatici 
 
 
 διεξιών, Ὅμηρε, τὴν κεκαυμένην, 
 φθονεῖν ἀφῆκας τὰς ἀπορθήτους πόλεις.

Antipater 
 
 
 εἰς εἰκόνα Πινδάρου 
 Νεβρείων ὁπόσον σάλπιγξ ὑπερίαχεν αὐλῶν, 
 τόσσον ὑπὲρ πάσας ἔκραγε σεῖο χέλυς· 
 
 οὐδὲ μάτην ἁπαλοῖς περὶ χείλεσιν ἑσμὸς ἐκεῖνος 
 ἔπλασε κηρόδετον, Πίνδαρε, σεῖο μέλι. 
 μάρτυς ὁ Μαινάλιος κερόεις θεός, ὕμνον ἀείσας 
 τῶν σέο, καὶ νομίων λησάμενος δονάκων.

Leonidas 
 
 
 εἰς Ἀνακρέοντα 
 πρέσβυν Ἀνακρείοντα χύδαν σεσαλαγμένον οἴνῳ 
 θάεο δινωτοῦ στρεπτὸν ὕπερθε λίθου, 
 ὡς ὁ γέρων λίχνοισιν ἐπʼ ὄμμασιν ὑγρὰ δεδορκὼς 
 ἄχρι καὶ ἀστραγάλων ἕλκεται ἀμπεχόναν· 
 δισσῶν δʼ ἀρβυλίδων τὰν μὲν μίαν, οἷα μεθυπλήξ, 
 ὤλεσεν· ἐν δʼ ἑτέρᾳ ῥικνὸν ἄραρε πόδα. 
 μέλπει δʼ ἠὲ Βάθυλλον ἐφίμερον, ἠὲ Μεγιστέα, 
 αἰωρῶν παλάμᾳ τὰν δυσέρωτα χέλυν. 
 ἀλλὰ πάτερ Διόνυσε, φύλασσέ μιν οὐ γὰρ ἔοικεν 
 ἐκ Βάκχου πίπτειν Βακχιακὸν θέραπα.

Leonidas 
 
 
 ἴδʼ ὡς ὁ πρέσβυς ἐκ μέθας Ἀνακρέων 
 ὑπεσκέλισται, καὶ τὸ λῶπος ἕλκεται 
 ἐσάχρι γυίων τῶν δὲ βλαυτίων τὸ μὲν 
 ὅμως φυλάσσει, θάτερον δʼ ἀπώλεσεν. 
 μελίσδεται δὲ τὰν χέλυν διακρέκων 
 ἤτοι Βάθυλλον, ἢ καλὸν Μεγιστέα. 
 φύλασσε, Βάκχε, τὸν γέροντα, μὴ πέσῃ.

Eugenes 
 
 
 τὸν τοῖς μελιχροῖς Ἱμέροισι σύντροφον, 
 Λυαῖʼ, Ἀνακρείοντα Τήιον κύκνον, 
 ἔσφηλας ὑγρῇ νέκταρος μεληδόνι. 
 λοξὸν γὰρ αὐτοῦ βλέμμα, καὶ περὶ σφυροῖς 
 ῥιφθεῖσα λώπευς πέζα, καὶ μονοζυγὲς 
 μέθην ἐλέγχει σάνδαλον χέλυς δʼ ὅμως 
 τὸν εἰς Ἔρωτας ὕμνον ἀθροΐζεται. 
 ἀπτῶτα τήρει τὸν γεραιόν, Εὔιε.

Anonymi Epigrammatici 
 
 
 Τήιον ἀμφοτέρων με βλέπεις ἀκόρεστον ἐρώτων 
 πρέσβυν, ἴσον κούροις, ἶσον ἁδόντα κόραις· 
 ὄμμα δέ μευ Βρομίῳ βεβαρημένον, ἠδʼ ἀπὸ κώμων 
 τερπνὰ φιλαγρύπνων σήματα παννυχίδων.

Damocharis 
 
 
 εἰς εἰκόνα Σαπφοῦς 
 αὐτή σοι πλάστειρα Φύσις παρέδωκε τυπῶσαι 
 τὴν Μυτιληναίαν, ζωγράφε, Πιερίδα. 
 πηγάζει τὸ διαυγὲς ἐν ὄμμασι τοῦτο δʼ ἐναργῶς 
 δηλοῖ φαντασίην ἔμπλεον εὐστοχίης. 
 αὐτομάτως δʼ ὁμαλή τε καὶ οὐ περίεργα † κολῶσα 
 σάρξ ὑποδεικνυμένην τὴν ἀφέλειαν ἔχει. 
 ἄμμιγα δʼ ἐξ ἱλαροῖο καὶ ἐκ νοεροῖο προσώπου 
 μοῦσαν ἀπαγγέλλει Κύπριδι μιγνυμένην.

Anonymi Epigrammatici 
 
 
 εἰς τὰ Ὀππιανοῦ Ἁλιευτικά 
 Ὀππιανὸς σέλίδεσσιν ἁλίπλοα φῦλα συνάψας 
 θήκατο πᾶσι νέοις ὄψον ἀπειρέσιον.

Anonymi Epigrammatici 
 
 
 εἰς εἰκόνα Γεωργίου 
 Καλλιόπη βασίλεια Γεώργιον εἶπεν ἰδοῦσα· 
 
 οὗτος ἐμὸς γενέτης γνήσιος, οὐ Κρονίδης.

Anonymi Epigrammatici 
 
 
 εἰς ἀνδριάντα Πτολεμαίου ῥήτορος ἐν Ἀντιοχείᾳ 
 
 α. Εἰκῶν, τίς σ’ ἄνεθηκε; β. λόγοι. α. τίνος εἶ; β. Πτολεμαίου. 
 
 α. ποίου; β. τοῦ Κρητός. α. τεῦ χάριν; β. ἀντʼ ἀρετῆς. 
 
 α. τῆς ποδαπῆς; β. πάσης. α. τῆς ἐς τίνας; β. ἐς δικολέκτας. 
 
 α. καὶ ξύλον ἀρκεῖ; β. ναί· χρυσίον οὐ δέχεται.

Arabius 
 
 
 εἰκόνα Λογγίνῳ χρυσέην πόλις εἶχεν ὀπάσσαι, 
 εἰ μὴ πότνα Δίκη χρυσὸν ἀπεστρέφετο.

Thomas 
 
 
 ῥητορικῆς φιλέω τρεῖς ἀστέρας, οὕνεκα μοῦνοι 
 πάντων ῥητήρων εἰσὶν ἀρειότεροι· 
 σεῖο πόνους φιλέω, Δημόσθενες· εἰμὶ δὲ λίην 
 καὶ φιλαριστείδης καὶ φιλοθουκυδίδης.

Michaelius 
 
 
 εἰς εἰκόνα Ἀγαθίου Σχολαστικοῦ 
 ἡ πόλις Ἀγαθίαν τὸν ῥήτορα, τὸν στιχαοιδόν, 
 δίζυγος εὐεπίης ῥυθμὸν ἀγασσαμένη, 
 ὡς μήτηρ ἐτέλεσσεν ἐφʼ υἱέι, καὶ πόρε τήνδε 
 εἰκόνα, καὶ στοργῆς μάρτυρα καὶ σοφίης· 
 Μεμνόνιον δὲ τοκῆα, κασίγνητόν τε σὺν αὐτῷ 
 ἔστησεν, γενεῆς σύμβολα σεμνοτάτης.

Palladas 
 
 
 κωφὸν ἄναυδον ὁρῶν τὸν Γέσσιον, εἰ λίθος ἐστί, 
 Δήλιε, μαντεύου, τίς τίνος ἐστὶ λίθος.

Anonymi Epigrammatici 
 
 
 εἰς εἰκόνα ῥήτορος ἀφυοῦς 
 τίς σὲ τὸν οὐ λαλέοντα τύπῳ ῥητῆρος ἔγραψε· 
 σιγᾷς, οὐ λαλέεις· οὐδὲν ὁμοιότερον.

Anonymi Epigrammatici 
 
 
 εἰς εἰκόνα Μαρίνου ῥήτορος 
 εἰκόνες ἀνθρώποισι φίλον γέρας· ἀλλὰ Μαρίνῳ 
 ὕβρις, ἐλεγχομένης εἴδεος ἀπρεπίης.

Anonymi Epigrammatici 
 
 
 [εἰς ἄγαλμα Ἀριστείδου ῥήτορος 
 νεῖκος Ἀριστείδης Ἰάδων 
 κατέπαυσε πολήων, 
 τὸ πρὶν Ὁμηρείης εἶχον 
 ὑπὲρ γενεῆς. 
 φασὶν γὰρ πᾶσαι “ Σμύρνη 
 τέκε θεῖον Ὅμηρον, 
 ἡ καὶ Ἀριστείδην ῥήτορα γειναμένη.”

Anonymi Epigrammatici 
 
 
 εἰκὼν Καλλίστου τοῦ ῥήτορος· οἱ δὲ παρʼ αὐτὴν 
 ἐρχόμενοι, Ἑρμῇ σπένδετε τῷ λογίῳ.

Anonymi Epigrammatici 
 
 
 Φύρμος με Φύρμον, πυρφόρος τὸν πυρφόρον, 
 ὁ παῖς ὁ ῥήτωρ τὸν πατέρα τὸν ῥήτορα,

Mesomedes 
 
 
 τὰν ὕελον ἐκόμιζε 
 κόψας ἐργάτας ἀνήρ 
 ἐς δὲ πῦρ ἔθηκε βῶλον, 
 ὡς σίδηρον εὐσθενῆ· 
 ἁ δʼ ὕελος, οἷα κηρός, 
 ἐξεχεῖτο, παμφάγοισι 
 φλοξὶν ἐκπυρουμένα· 
 θαῦμα δʼ ἦν ἰδεῖν βροτοῖς 
 ὁλκὸν ἐκ πυρὸς ῥέοντα, 
 καὶ τὸν ἐργάτην τρέμοντα, 
 μὴ πεσὼν διαρραγῇ. 
 ἐς δὲ διπτύχων ἀκμὰς 
 χηλέων ἔθηκε βῶλον.

Anonymi Epigrammatici 
 
 
 ἡ γραφὶς ἀργυρέη μὲν ὅτʼ ἐκ πυρὸς ἦλθον ἐτύχθην, 
 σαῖσι δὲ καὶ χρυσέη γίνομαι ἐν παλάμαις. 
 ὧδέ σοι, ὦ χαρίεσσα Λεόντιον, εὖ μὲν Ἀθήνη 
 τέχνης, εὖ δʼ εἴδους ἄκρα δέδωκε Κύπρις.

Julianus 
 
 
 εἰς ἀνδριάντα Πυθαγόρου 
 οὐ τὸν ἀναπτύσσοντα φύσιν πολύμητιν ἀριθμῶν 
 ἤθελεν ὁ πλάστης Πυθαγόραν τελέσαι, 
 ἀλλὰ τὸν ἐν σιγῇ πινυτόφρονι· καὶ τάχα φωνὴν 
 ἔνδον ἀποκρύπτει, καὶ τόδʼ ἔχων ὀπάσαι.

Anonymi Epigrammatici 
 
 
 εἰς εἰκόνα Πυθαγόρου 
 αὐτὸν Πυθαγόραν ὁ ζωγράφος, ὃν μετὰ φωνῆς 
 εἶδες ἄν, εἴ γε λαλεῖν ἤθελε Πυθαγόρας.

Joannes Barbucallus 
 
 
 ὡς σοφὸς ὁ γράψας· ζωὰν οὐκ ἔμβαλε κηρῷ, 
 Σωκράτεος ψυχᾷ τοῦτο χαριζόμενος.

Anonymi Epigrammatici 
 
 
 τὸν νοῦν διδάσκων αἰθερεμβατεῖν Πλάτων, 
 τοὺς τῶν ὑπὲρ νοῦν ἐξερεύγεται λόγους.

Anonymi Epigrammatici 
 
 
 εἰς εἰκόνα Ἀριστοτέλους 
 οὗτος Ἀριστοτέλης μετρῶν χθόνα καὶ πόλον ἄστρων.

Anonymi Epigrammatici 
 
 
 νοῦς καὶ Ἀριστοτέλους ψυχή, τύπος ἀμφοτέρων εἷς.

Agathias Scholasticus 
 
 
 εἷς εἰκόνα Πλουτάρχου 
 σεῖο πολυκλήεντα τύπον στῆσαν, Χαιρωνεῦ 
 Πλούταρχε, κρατερῶν υἱέες Αὐσονίων, 
 ὅττι παραλλήλοισι βίοις Ἕλληνας ἀρίστους 
 Ῥώμης εὐπολέμοις ἥρμοσας ἐνναέταις. 
 ἀλλὰ τεοῦ βιότοιο παράλληλον βίον ἄλλον 
 οὐδὲ σὺ γʼ ἂν γράψαις· οὐ γὰρ ὅμοιον ἔχεις.

Agathias Scholasticus 
 
 
 εἰς εἰκόνα Αἰσώπου 
 εὖγε ποιῶν, Λύσιππε γέρων, Σικυώνιε πλάστα, 
 δείκελον Αἰσώπου στήσαο τοῦ Σαμίου 
 ἑπτὰ σοφῶν ἔμπροσθεν· ἐπεὶ κεῖνοι μὲν ἀνάγκην 
 ἔμβαλον, οὐ πειθώ, φθέγμασι τοῖς σφετέροις, 
 ὃς δὲ σοφοῖς μύθοις καὶ πλάσμασι καίρια λέξας, 
 παίζων ἐν σπουδῇ, πείθει ἐχεφρονέειν. 
 φευκτὸν δʼ ἡ τρηχεῖα παραίνεσις· ἡ Σαμίου δὲ 
 τὸ γλυκὺ τοῦ μύθου καλὸν ἔχει δέλεαρ.

Antiphilus 
 
 
 ἡ πήρη καὶ χλαῖνα καὶ ὕδατι πιληθεῖσα 
 μάζα, καὶ ἡ πρὸ ποδῶν ῥάβδος ἐρειδομένη, 
 καὶ δέπας ἐκ κεράμοιο, σοφῷ κυνὶ μέτρα βίοιο 
 ἄρκια κἠν τούτοις ἦν τι περισσότερον 
 κοίλαις γὰρ πόμα χερσὶν ἰδὼν ἀρύοντα βοώτην, 
 εἶπε· τί καὶ σὲ μάτην, ὄστρακον, ἠχθοφόρουν;

Antiphilus 
 
 
 γηράσκει καὶ χαλκὸς ὑπὸ χρόνου· ἀλλὰ σὸν οὔτι 
 κῦδος ὁ πᾶς αἰών, Διόγενες, καθελεῖ· 
 μοῦνος ἐπεὶ βιοτᾶς αὐτάρκεα δόξαν ἔδειξας 
 θνητοῖς, καὶ ζωῆς οἶμον ἐλαφροτάτην. 
 εἰς τὰς ἐν τῷ Ἱπποδρόμῳ Κωνσταντινουπόλεως 
 στήλας τῶν ἀθλητῶν ἐπιγράμματα.

Anonymi Epigrammatici 
 
 
 εἰς Πορφύριον 
 Πορφύριον Κάλχαντος ἄναξ καὶ δῆμος ἐγείρει, 
 πολλοῖς εὐκαμάτοις βριθόμενον στεφάνοις, 
 πᾶσι μεθʼ ἡνιόχοισι νεώτατον, ὅσσον ἄριστον, 
 ἀλλὰ τόσον νίκης κάρτος ἐνεγκάμενον. 
 ἔπρεπε μὴν χρυσέῳ ἐν ἀγάλματι, μὴ δʼ ἐνὶ χαλκῷ 
 τοῦτον τοῖς ἄλλοις εἴκελον ἑστάμεναι.

Anonymi Epigrammatici 
 
 
 τέτραχα μὲν τὸ πάροιθε διακριδὸν ἴαχε δῆμος, 
 τὸν Καλχαντιάδην;Πορφύριον ποθέων· αὐτὰρ 
 ὃ δεξιτεροῖσιν ἀνακτορέοιο θοώκου 
 ἡνία καὶ ζώνην ἱππότιν ἀνθέμενος, 
 
 κεῖθεν ἐπισπέρχων ἐλάᾳ· μεσσηγὺ δʼ ἀέθλων 
 χάλκεος ἱδρύνθη, πρῶτον ἴουλον ἔχων, 
 εἰ δʼ ἐτέων γέρας ἦλθε θοώτερον, ἀλλʼ ἐπὶ νίκαις 
 ὄψιμον, ἀλλὰ μόλις, πολλὰ μετὰ στέφεα.

Anonymi Epigrammatici 
 
 
 Ἀγχίσην Κυθέρεια, καὶ Ἐνδυμίωνα Σελήνη 
 φίλατο· καὶ Νίκη νῦν τάχα Πορφύριον, 
 ὃς καὶ ἑοὺς ἵππους καὶ ὁμόφρονος ἡνιοχῆος 
 ἐξ ἑτέρων ἑτέρους αἰὲν ἀμειβόμενος, 
 πολλάκι κρᾶτα πύκασσε πανημερίοισιν ἀέθλοις, 
 οὐ μογέων, ἑτάρου μοῦνον ἐφεσπομένου.

Anonymi Epigrammatici 
 
 
 τοῦτό σοι ἠϊθέῳ Νίκη γέρας, ὃ χρόνος ἄλλοις 
 ὀψὲ μόλις πολιοῖς ὤπασε, Πορφύριε. 
 καὶ γὰρ ἀριθμήσασα πολυστεφέας σέο μόχθους 
 εὕρετο γηραλέων κρέσσονας ἡνιόχων. 
 τί πλέον, ὅττι καὶ αὐτὸς ἐπευφήμησεν ἀύσας 
 σὸν κλέος ἀντιπάλων δῆμος ἀγασσάμενος; 
 ὀλβίη ἡ Βενέτων πανελεύθερός ἐστι γενέθλη, 
 σε μέγας βασιλεὺς δῶρον ἔνευσεν ἔχειν.

Anonymi Epigrammatici 
 
 
 ἄλκιμοι ἀλκήεντα, σοφοὶ σοφόν, υἱέα Νίκης , 
 οἱ Νίκης παῖδες Πορφύριον Βένετοι 
 ἄνθεσαν ἀμφοτέραις γὰρ ἀμειβομένοις ἐπὶ πώλοις 
 κυδιάει νίκαις, οἷς πόρεν, οἷς ἔλαβεν.

Anonymi Epigrammatici 
 
 
 ἄλλοις παυσαμένοισιν, ἀεθλεύοντι δὲ μούνῳ 
 Πορφυρίῳ βασιλεὺς τοῦτο δέδωκε γέρας. 
 πολλάκι νικήσας γὰρ ἑοὺς πόρεν ὠκέας ἵππους, 
 λάζετο δʼ ἀντιπάλων, καὶ πάλιν ἐστέφετο. 
 ἔνθεν ἔην Πρασίνοις ἔρις ἄσπετος, ἔνθεν ἀυτή, 
 
 ὃς Βενέτους τέρψει, Κοίρανε, καὶ Πρασίνους.

Anonymi Epigrammatici 
 
 
 αἱ πάντων ψῆφοί με καὶ εἰσέτι διφρεύοντα 
 ἔστησαν Νίκης ἐγγύθι Πορφύριον. 
 δῆμος μὲν γὰρ ἐμὸς γέρας ᾔτεεν· οἱ δʼ ἕτεροί με 
 δίζοντʼ αὖτις ἔχειν, νεῖκος ἀπειπάμενοι. 
 μήτι δʼ ἡνιόχων περιγίγνομαι, οἷσι καὶ ἵππους 
 κρείσσονας ἀντιπορὼν, δεῖξα χερειοτέρους.

Anonymi Epigrammatici 
 
 
 αὐτὸν Πορφύριον μὲν ἀπηκριβώσατο χαλκῷ 
 ὁ πλάστης, ἔμπνουν οἷα τυπωσάμενος. 
 τίς δὲ χάριν, τίς ἄεθλα, τίς ἔνθεα δήνεα τέχνης 
 τεύξει, καὶ νίκην οὔποτʼ ἀμειβομένην;

Anonymi Epigrammatici 
 
 
 εἰκόνι χαλκείῃ τὸν χάλκεον ἡνιοχῆα 
 ἄνθετο νικητὴν κοίρανος Αὐσονίων, 
 ὡς σοφόν, ὡς Βενέτοις πεφιλημένον ἀλλʼ ἐπὶ νίκαις 
 Πορφυρίου πολλὰς εἰκόνας ὀψόμεθα.

Anonymi Epigrammatici 
 
 
 
 α. τίς τελέθεις, φίλε κοῦρε, γενειάδος ἄκρα χαράσσων; 
 
 β. ὦ ξένε, Πορφύριος. α. τίς πατρίς; β. ἡ Λιβύη. 
 
 α. τίς δέ σε νῦν τίμησεν; β. ἄναξ, χάριν ἱπποσυνάων. 
 
 α. τίς μάρτυς τελέθει; β. δῆμος τῶν Βενέτων. 
 
 α. ἔπρεπέ σοι Λύσιππον ἔχειν ἐπιμάρτυρα νίκης 
 τοσσατίης, πλάστην ἴδμονα, Πορφύριε.

Anonymi Epigrammatici 
 
 
 ἐγγύθι τῆς Νίκης καὶ Ἀλεξάνδρου βασιλῆος 
 ἔστης, ἀμφοτέρων κύδεα δρεψάμενος.

Anonymi Epigrammatici 
 
 
 πάντα Τύχης ὀφθαλμὸς ἐπέρχεται· ἀλλʼ ἐπὶ μούνοις 
 Πορφυρίου καμάτοις ἕλκεται ὄμμα Τύχης.

Anonymi Epigrammatici 
 
 
 σὴν τροχαλὴν μάστιγα καὶ ἀσπίδα δῆμος ἀγασθεὶς 
 ἤθελέ σε στῆσαι διπλόον, ὥσπερ ἔδει, 
 ἡνίοχον κρατερὸν καὶ ἀριστέα· διχθὰ δὲ χαλκὸς 
 οὐκ ἐχύθη, ψυχὴν σεῖο τυπωσάμενος.

Anonymi Epigrammatici 
 
 
 Πορφύριον σταδίοισι τίνος χάριν ἡνιοχῆα 
 δῆμος ὁ πρῶτα φέρων ἄνθετο τῶν ἄνθετο; 
 αὐτὸς ἄναξ κήρυξε. τί γὰρ πλέον, ὅττι γεραίρει 
 εἵνεκεν εὐνοίης, εἵνεκεν ἱπποσύνης;

Anonymi Epigrammatici 
 
 
 Πορφυρίῳ μετʼ ἄεθλα γέρας πόρεν ἄξιον ἔργων 
 κοίρανος, ὁ Πρασίνοις τοῦτο χαριζόμενος. 
 πολλάκι γὰρ δῆμος προφερέστερα ἔργα κομίζων 
 ᾔνεσε Καλλιόπαν, καὶ πάλι Πορφύριον. 
 διπλόον οὔνομα τοῦτο, τόπερ λάχε χάλκεος ἥρως 
 οὗτος, ὁ τεθρίπποις κῦδος ἑλὼν ἀρετῆς.

Anonymi Epigrammatici 
 
 
 οὐ μόνον ἐν σταδίοις σε κατέστεφε πότνια Νίκη, 
 ἀλλὰ καὶ ἐν πολέμοις δεῖξεν ἀεθλοφόρον, 
 εὖτʼ ἄρʼ ἄναξ πολέμιζεν ἔχων Πρασίνους ὑποεργοὺς 
 ἄγρια μαινομένῳ ἐχθρῷ ἀνακτορέῳ, 
 καὶ πέσεν αἰνοτύραννος ἐπιφθιμένης τότε Ῥώμης, 
 ἦμαρ δʼ Αὐσονίης ἦλθεν ἐλευθερίης. 
 τοὔνεκα τοῖς μὲν ἔδωκεν ἄναξ γέρας, ὡς πάρος εἶχον, 
 σὸν δὲ τύπον τέχνη ἔξεσε, Πορφύριε.

Anonymi Epigrammatici 
 
 
 ὑμετέρων κήρυκες ἀμεμφέες εἰσὶν ἀγώνων 
 οἱ καὶ ἀπʼ ἀντιβίων, Πορφύριε, στέφανοι. 
 πάντας γὰρ σταδίοισιν ἀμοιβαδὸν αἰὲν ἐλέγχεις 
 ἀντιτέχνους, τῆς σῆς παίγνιον ἱπποσύνης. 
 τοὔνεκα καὶ ξεῖνον πρεσβήιον εὕραο μοῦνος, 
 εἰκόνα χαλκείην δήμῳ ἐν ἀμφοτέρῳ.

Anonymi Epigrammatici 
 
 
 πλάστης χαλκὸν ἔτευξεν ὁμοίιον ἡνιοχῆι· 
 εἴθε δὲ καὶ τέχνης ὄγκον ἀπειργάσατο, 
 ὄγκον ὁμοῦ καὶ κάλλος· ὅπερ Φύσις ὀψὲ τεκοῦσα 
 ὤμοσεν ὠδίνειν δεύτερον οὐ δύναμαι. 
 
 ὤμοσεν εὐόρκοις ὑπὸ χείλεσι· Πορφυρίῳ γάρ 
 πρώτῳ καὶ μούνῳ πᾶσαν ἔδωκε χάριν.

Anonymi Epigrammatici 
 
 
 εἰ φθόνος ἠρεμέοι, κρίνειν δʼ ἐθέλοιεν ἀέθλους, 
 πάντες Πορφυρίου μάρτυρές εἰσι πόνων 
 ναὶ τάχα καὶ φήσαιεν ἀριθμήσαντες ἀγῶνας· 
 
 βαιὸν τοῦτο γέρας τοσσατίων καμάτων. 
 
 ὅσσα γὰρ ἡνιοχῆας ἀεὶ μεμερισμένα κοσμεῖ, 
 εἰς ἓν ἀολλίσσας, τηλίκος ἐξεφάνη.

Anonymi Epigrammatici 
 
 
 αἰδομένη χαλκῷ σε πόλις, τριπόθητε, γεραίρει· 
 ἤθελε γὰρ χρυσῷ· ἀλλʼ ἴδεν ἐς Νέμεσιν. 
 εἰ δὲ τεὴν μέλπων οὐ παύεται ἠθάδα νίκην 
 εὐγνώμων δῆμος, Πορφύριε, Πρασίνων, 
 ἔμπνοά σοι ξύμπαντες ἀγάλματα· πᾶς δὲ περισσὸς 
 καὶ χρυσὸς τούτοις εἰς ἔριν ἐρχόμενος.

Anonymi Epigrammatici 
 
 
 οὔπω σοι μογέοντι Τύχη πόρεν ἄξια νίκης· 
 νῖκαι γὰρ τῆς σῆς μείζονες εὐτυχίης. 
 
 ἀλλὰ μέρει πρώτῳ σταθερῷ καὶ ἀρείονι μίμνοις 
 τὴν φθονερὴν τήκων δυσμενέων κραδίην, 
 οἵ, σέθεν εἰσορόωντες ἀεὶ νικῶσαν ἱμάσθλην, 
 μέμφονται σφετέρην αἰὲν ἀτασθαλίην.

Anonymi Epigrammatici 
 
 
 ἄλλοις μὲν γεράων πρόφασις χρόνος· οἱ δʼ ἐπὶ νίκαις 
 κρινόμενοι πολιῆς οὐ χατέουσι κόμης, 
 ἀλλʼ ἀρετῆς, ὅθεν εὖχος ἀνάπτεται. εἷς ἀπὸ τοίων 
 Πορφύριος δώρων δὶς λάχεν ἀγλαΐην, 
 οὐκ ἐτέων δεκάδας, νίκης δʼ ἑκατοντάδας αὐχῶν 
 πολλάς, καὶ πάσας συγγενέας Χαρίτων.

Leontius Minotaurus 
 
 
 Ἀγχίσην Κυθέρεια, καὶ Ἐνδυμίωνα Σελήνη 
 φίλατο μυθεῦνται τοῖα παλαιγενέες. 
 νῦν δὲ νέος τις μῦθος ἀείσεται, ὡς τάχα Νίκη 
 ὄμματα καὶ δίφρους φίλατο Πορφυρίου.

Anonymi Epigrammatici 
 
 
 εἰς Καλλιόπαν 
 πρεσβυτέρους κοῦρος μὲν ἐών, πρέσβυς δέ τε κούρους 
 νικᾷς, τεθρίππων κέντορας ἀθλοφόρων. 
 ἓξ δʼ ἐτέων ἀνύσας δεκάδας, στήλην ἐπὶ νίκαις 
 εἷλες, Καλλιόπα, νεύματι κοιρανίης, 
 ὄφρα μένοι καὶ ἔπειτα τεὸν κλέος. αἴθε τοι εἴη, 
 ὡς κλέος ἀθάνατον, καὶ δέμας ἀθάνατον.

Anonymi Epigrammatici 
 
 
 σῆς τόδε διφρελάτειρα τὸ χάλκεον ἄνθετο Νίκα 
 εἴκηλον μορφᾶς, Καλλιόπα, ζαθέας, 
 πρέσβυς ὅτι σφριγόωντας ἐν ἱπποδάμῳ πλέον ἀλκᾷ 
 νίκησας, γεραροὺς δʼ ὢν νέος ἐν σοφίῃ. 
 ἔνθεν ἐλευθερόπαις Βενέτων σέο πήξατο δῆμος 
 δοιά, τὰ μὲν τέχνας ἆθλα, τὰ δὲ σθένεος.

Anonymi Epigrammatici 
 
 
 σὸν γῆρας νεότητα τεὴν ὑπερέδραμε νίκαις, 
 καὶ πάντων κρατέεις πάντοτε, Καλλιόπα. 
 ἔνθεν ἄναξ καὶ δῆμος ἐλεύθερος αὖθις ἐγείρει 
 τοῦτο γέρας, σοφίης μνῆμα καὶ ἠνορέης·.

Anonymi Epigrammatici 
 
 
 οὗτος, ἐγερσιθέατρε, τεὸς τύπος, ὅν τοι ἐγείρει 
 ἑσμὸς ἀριζήλων, Καλλιόπα, στεφάνων. 
 οὔτε γὰρ ἡνίοχός σε παρήπαφεν, οὔτε χαλινοῖς 
 δύσστομος ἱππείη σοῖς ἀπίθησε γένυς. 
 μοῦνος δὴ νίκης γέρας ἄρνυσαι. ἦ παρὰ πᾶσι 
 δόξαν ἔχεις ἀεθλῶν ἆθλα λιπεῖν ἑτέροις,

Anonymi Epigrammatici 
 
 
 Καλλιόπα κλυτόμοχθε, τί σοι πλέον, ὅττι γεραίρει 
 εἰκόνι χαλκοτύπῳ σοὺς βασιλεὺς καμάτους, 
 δῆμος ὁ μυριόφωνος, ὅλη πτόλις; εὖτε καὶ αὐτὴ 
 δυσμενέων παλάμη σοῖς ἐπένευσε πόνοις.

Anonymi Epigrammatici 
 
 
 εἰς Φαυστῖνον 
 μητέρες εὐάθλων γεράων φρένες, οὐ κράτος ἥβης, 
 οὐ τάχος ἱπποσύνης, οὐ χρόνος εὐτυχίης. 
 ἱλήκοι, Φαυστῖνε, τεὸς νόος, ᾧ τάδε πάντα 
 ἕσπεται, ᾧ Νίκη σύντροφος ἀθάνατος.

Anonymi Epigrammatici 
 
 
 πρίν σε νέον, Φαυστῖνε, νόος πεφόβητο γερόντων· 
 νῦν δέ σε πρεσβυγενῆ κάρτος ἔφριξε νέων. 
 δεύτερα δʼ εὕρετο πάντα τεὸς πόνος, ὅς σε γεραίρει 
 πρέσβυν ἐν ἠιθέοις, ἐν δὲ γέρουσι νέον.

Anonymi Epigrammatici 
 
 
 εἰς Κωνσταντῖνον 
 ἐξότε Κωνσταντῖνος ἔδυ δόμον Ἄϊδος εἴσω, 
 πλῆτο κατηφείης ἱπποσύνης στάδιον, 
 τερπωλὴ δʼ ἀπέλειπε θεήμονας· οὐδʼ ἐν ἀγυιαῖς 
 κείνας τὰς φιλίας ἐστὶν ἰδεῖν ἔριδας.

Anonymi Epigrammatici 
 
 
 εἰκόνα, Κωνσταντῖνε, τεὴν ἀνέθεντο πολῖται, 
 μυρόμενοι, ψυχῆς τέρψιν ἀποιχομένης. 
 σοὶ κλέος ὁππότε δῆμος ἐπεσφρήγιζε θανόντι, 
 μνήσατο σῶν καμάτων καὶ μετὰ πότμον ἄναξ· 
 οὕνεκεν ἱπποσύνης φιλοκέρτομος ὤλετο τέχνη, 
 ἐν σοὶ παυσαμένη πᾶσα καὶ ἀρξαμένη.

Anonymi Epigrammatici 
 
 
 εἰσέτι μὲν ζώοντι πόλις ποτὲ Κωνσταντίνῳ 
 εἰκόνα χαλκείην βαιὸν ἔκρινε γέρας· 
 ᾔδεε γὰρ πᾶς δῆμος ὅσους ἐπὶ κύδεϊ νίκης 
 αἰὲν ἀεθλεύων ἀμφέθετο στεφάνους. 
 ὡς δʼ ἔθανεν, ποθέουσα, φίλον τύπον ἄνθετο τοῦδε, 
 ὄφρα καὶ ἐσσομένοις μνῆστιν ἔχοι καμάτων.

Anonymi Epigrammatici 
 
 
 οἱ Βένετοι Πρασίνοισιν ἐναντίοι αἰὲν ἐόντες 
 εἰς ἕνʼ ὁμοφροσύνης ἐξεβόησαν ὅρον, 
 ὥστε σε, Κωνσταντῖνε, λαβεῖν ἐπιτύμβιον εὖχος, 
 πᾶσιν ἀειδόμενον, πᾶσιν ἀρεσκόμενον.

Anonymi Epigrammatici 
 
 
 Ἀντολίης, δύσιός τε, μεσημβρίης τε, καὶ ἄρκτου 
 σὸς δρόμος ὑψιφαὴς ἀμφιβέβηκεν ὅρους, 
 ἄφθιτε Κωνσταντῖνε. θανεῖν δέ σε μή τις ἐνίσπῃ· 
 τῶν γὰρ ἀνικήτων ἅπτεται οὐδʼ Ἀίδης.

Anonymi Epigrammatici 
 
 
 ἐγγύθι τῆς σφετέρης γενεῆς λάχεν εἰκόνα τήνδε· 
 ἔπρεπε γὰρ τρισσοῖς εἰν ἑνὶ χῶρον ἔχειν, 
 οἳ καὶ ἐνὶ σταδίοις ἀρετῆς κλέος εἴκελον εὗρον, 
 νηρίθμων στεφάνων ἐσμὸν ἑλόντες ἴσον.

Anonymi Epigrammatici 
 
 
 τὸν Φαυστινιάδην πόλις ἄνθετο Κωνσταντῖνον, 
 γείτονα μὲν γενεῆς, κρέσσονα δʼ ἡνιόχων. 
 
 δὴν γὰρ ἀεθλεύσας οὐκ ἤμβροτεν, ἀλλʼ ἐπὶ νίκῃ 
 παύσατο, σὺν νίκῃ καὶ πάρος ἀρξάμενος, 
 ὃν καὶ κοῦρον ἐόντα παλαίτεροι ἡνιοχῆες, 
 στεψάμενοι σταδίοις, εἷσαν ἀγωνοθέτην.

Anonymi Epigrammatici 
 
 
 σοὶ τόδε, Κωνσταντῖνε, τεὴ τροφὸς ὤπασε Νίκη 
 παιδόθεν ἑσπομένη πᾶσαν ἐφʼ ἡλικίην. 
 πέντε γὰρ ἐν σταδίοις δεκάδας τελέσας ἐνιαυτῶν, 
 οὐδʼ ἴσον, οὐδʼ ὀλίγον εὕρεο λειπόμενον. 
 ἀλλʼ ἔτι κουρίζων τε καὶ ἄχνοος ἄνδρας ἐνίκας, 
 ἥλικας ἡβήσας, γηραλέος δὲ νέους.

Anonymi Epigrammatici 
 
 
 ἤθελε Κωνσταντῖνον ἀεὶ πτόλις ἡνιοχεύειν· 
 ἤθελεν, ἀλλὰ πόθῳ οὐκ ἐπένευσε Φύσις. 
 ἔνθεν ἑῶν τόδʼ ἄγαλμα παραίφασιν εὗρεν ἐρώτων, 
 ὄφρα ἑ μὴ λήθη καὶ χρόνος ἀμφιβάλοι, 
 ἀλλὰ μένοι ποθέουσιν ἔρως, ζῆλος δʼ ἐλατῆρσι, 
 κόσμος δὲ σταδίοις, ἐσσομένοις δὲ φάτις. 
 καί τις ἰδὼν μετόπισθε χερείονας ἡνιοχῆας 
 ὀλβίσσει προτέρην, ἥ μιν ἴδεν, γενεήν.

Anonymi Epigrammatici 
 
 
 πέντε καὶ εἴκοσι μοῦνος ἀέθλια Κωνσταντῖνος 
 εἰς μίαν ἠριγένειαν ἑλὼν, ἤμειψε μὲν ἵππους 
 
 ἀντιπάλοις· κείνους δὲ λαβών, οὓς πρόσθεν ἐνίκα, 
 τοῖς αὐτοῖς πάλιν εἷλε μίαν τε καὶ εἴκοσι νίκας. 
 πολλάκι δʼ ἀμφοτέρων μερέων ἔρις ἔμπεσε δήμῳ, 
 τίς μιν ἔχοι· κείνῳ δὲ δόσαν κρίσιν ἐκ δύο πέπλων.

Anonymi Epigrammatici 
 
 
 ἔγρεο, Κωνσταντῖνε· τί χάλκεον ὕπνον ἰαύεις; 
 σεῖο δίφρους ποθέει δῆμος ἐνὶ σταδίοις, 
 σῆς τε διδασκαλίης ἐπιδευέες ἡνιοχῆες 
 εἵαται ὀρφανικοῖς παισὶν ὁμοιότατοι.

Anonymi Epigrammatici 
 
 
 εἰς Οὐράνιον 
 ἀμφοτέροις εἷς μοῦνος ἀριστεύσας παρὰ δήμοις 
 κῦδος ἀπʼ ἀμφοτέρων ἔλλαχεν Οὐράνιος, 
 εἰσέτι διφρεύων. τὸ δέ οἱ γέρας ἤλυθε πρῶτον 
 ἐκ Πρασίνων, οἷς δὴ γείτονα χῶρον ἔχει. 
 αὐτοὶ καὶ σταδίοιο πεπαυμένον ἤγαγον αὖθις 
 ἐς δίφρους, νίκης μνωόμενοι προτέρης.

Anonymi Epigrammatici 
 
 
 παυσάμενον σταδίων βασιλεὺς ἐπʼ ἀγακλέι νίκῃ 
 αὖθις ὑπὲρ δίφρων βῆσεν ἀεθλοφόρων 
 οὐράνιον δήμοισι, φέρων φέρων χάριν οὐ ποθέει γὰρ 
 ἡ πόλις Οὐρανίου νόσφιν ἀεθλοσύνας. 
 τοὔνεκα διφρεύοντα τὸ δεύτερον, ὑστατίης τε 
 νίκης καὶ προτέρης στῆσεν ἀγασσαμένη.

Anonymi Epigrammatici 
 
 
 οὐράνιος Νίκαιαν ἔχει πέλας ὁπλοτέρην τε 
 Ῥώμην, τῆς μὲν ἐών, τῇ δʼ ἔνι κῦδος ἑλών. 
 νικᾷ δʼ ἀμφοτέρωθεν, ἐπεὶ περιδέξιος ἦεν 
 τῇ καὶ τῇ προθέειν ἠὲ παρεξελάαν. 
 τοὔνεκα καὶ χρυσέῳ μιν ἀνεγράψαντο μετάλλῳ, 
 κυδίστῳ κτεάνων κύδιμον ἡνίοχον.

Thomas 
 
 
 εἰς Ἀναστάσιον 
 τὸν θρασὺν ἡνιοχῆα λελασμένον ἅρματος ἄθλων 
 ἐνθάδʼ Ἀναστάσιον κείμενον οὖδας ἔχει, 
 ὃς τόσσους ἀνεδήσατο πρὶν στεφάνους, ὅσα ἄλλοι 
 ἔδρακον ἡνιόχων ἤματα ἱππασίης.

Anonymi Epigrammatici 
 
 
 εἰς Πορφύριον, μέρους Βενέτων 
 ἐν γῇ κρατήσας παντὸς ἁρματηλάτου 
 καλῶς ἐπήρθη καὶ πρὸς αἰθέρα τρέχειν 
 Πορφύριος, τὸ θαῦμα δήμου Βενέτων. 
 νικῶν γὰρ οὗτος πάντα γῆς διφρηλάτην, 
 ἄνεισιν, ὡς ἂν καὶ σὺν ἡλίῳ δράμῃ.

Anonymi Epigrammatici 
 
 
 ἴουλον ἀνθῶν πρῶτον οὗτος ἡνίας 
 Πορφύριος Κάλχαντος εἷλκε Βενέτου. 
 ἐκπλήττομαι δὲ πῶς γράφει χεὶρ ἐμπνόους 
 τούτου τις ἵππους. ˘ καὶ γὰρ ἂν πλήξῃ πάλιν, 
 οἶμαι, δραμεῖται νῖκος εὑρεῖν καὶ πάλιν.

Anonymi Epigrammatici 
 
 
 εἰς Φαυστῖνον, μέρους Πρασίνων 
 σκόπει τὸ δρᾶμα μηχανουργοῦ τοῦ δόμου· 
 εἰ μὴ γὰρ ἐστέγαστο καρτερᾷ σκέπᾐ, 
 πρὸς οὐρανοὺς ἂν ὦρτο Φαυστῖνος τρέχων 
 ὡς ζῶν σὺν ἵπποις, τὸ κλέος πρὶν Πρασίνων. 
 ἆρον στέγος γάρ, καὶ φθάνει πρὸς αἰθέρα.

Anonymi Epigrammatici 
 
 
 Φαυστῖνος οὗτος, ὁ πρὶν ἁρματηλάτης, 
 ὃν δῆμος εὑρὼν τοῦ μέρους τῶν Πρασίνων 
 τὴν ἧτταν ἠγνόησε παντελῶς δρόμῳ. 
 γέρων μὲν ἦν γάρ, ὡς βλέπεις· τὸ δὲ σθένος 
 ἦν τις νεάζων, οὐδʼ ὅλως ἡττημένος.

Anonymi Epigrammatici 
 
 
 εἰς Κωνσταντῖνον ἡνίοχον Λευκῶν 
 λευκοῦ μεθέλκων ἡνίας Κωνσταντίνος, 
 ἂν μὴ καθεῖρκτο στερρότητι τοῦ δόμου, 
 τοὺς τρεῖς ἐνίκα, πρῶτος αἰθέρα φθάνων. 
 πνοῆς ἄνευθεν εἶδες αἰθεροδρόμον· 
 τέχνη με πείθει τοῦτον ἔμπνοον βλέπειν.

Anonymi Epigrammatici 
 
 
 Κωνσταντίνος γʼ ἦν, ἀλλὰ τοῖς πάλαι χρόνοις 
 λευκῆς χρόας τέθριππον ἕλκων εὐστρόφως. 
 ἀφʼ οὗ δὲ τοῦτον ἥρπασεν Χάρων, ἔδυ 
 τὸ φῶς ἁμίλλης ἱππικῶν δρομημάτων, 
 καὶ πᾶσα τέρψις τοῦ θεάτρου, καὶ τέχνη.

Anonymi Epigrammatici 
 
 
 —εἰς Ἰουλιανὸν ἡνίοχον Ῥουσίων 
 χεὶρ οἶδε γεννᾶν τοὺς πάλαι τεθνηκότας. 
 Ἰουλιανὸς καὶ γὰρ ὡς πάλαι σθένει, 
 ἕλκων, μεθέλκων Ῥουσίου τὰς ἡνίας· 
 καὶ νῦν γραφεὶς ἕστηκεν ὑψοῦ σὺν δίφρῳ· 
 τὸ νεῦμα χεὶρ μένει δέ· τὴν νύσσαν δότε.

Anonymi Epigrammatici 
 
 
 Ἰουλιανὸς οὗτος ἅρμα Ῥουσίου 
 ἔχων, ἐνίκα τοὺς ἐναντίους δρόμῳ. 
 ἀλλʼ εἰ γραφεὺς παρεῖχε καὶ πνοῆς χάριν, 
 ἕτοιμός ἐστι καὶ πάλιν διφρηλάτης 
 καὶ πρόσθεν ἐλθεῖν, καὶ λαβεῖν καὶ τὸ στέφος.

Julianus 
 
 
 Στέφος πλέκων ποθʼ, εὗρον 
 ἐν τοῖς ῥόδοις Ἔρωτα· 
 καὶ τῶν πτερῶν κατασχὼν, 
 ἐβάπτισ’ εἰς τὸν οἶνον. 
 λαβὼν δʼ ἔπιον αὐτόν 
 καὶ νῦν ἔσω μελῶν μου 
 πτεροῖσι γαργαλίζει.