ΓΛΥΚΕΡΑ Τὸν στρατιώτην, Θαΐ, τὸν Ἀκαρνᾶνα, ὃς
πάλαι μὲν Ἀβρότονον εἶχε, μετὰ ταῦτα δὲ ἠράσθη
ἐμοῦ, τὸν εὐπάρυφον λέγω, τὸν ἐν τῇ χλαμύδι, οἶσθα
αὐτόν, ἢ ἐπιλέλησαι τὸν ἄνθρωπον; 

 ΘΑΙΣ Οὔκ, ἀλλὰ οἶδα, ὦ Γλυκέριον, καὶ συνέπιε μεθ'
ἡμῶν πέρυσιν ἐν τοῖς Ἁλώοις. τί δὲ τοῦτο; ἐῴκεις
γάρ τι περὶ αὐτοῦ διηγεῖσθαι. 

 ΓΛΥΚΕΡΑ Γοργόνα αὐτὸν ἡ παμπόνηρος, φίλη δοκοῦσα
εἶναι, ἀπέσπασεν ἀπ' ἐμοῦ ὑπαγαγοῦσα. 

 ΘΑΙΣ Καὶ νῦν σοὶ μὲν ἐκεῖνος οὐ πρόσεισι,
 
 Γοργόναν
δὲ ἑταίραν πεποίηται; 

 ΓΛΥΚΕΡΑ Ναί, ὦ Θαΐ, καὶ τὸ πρᾶγμα οὐ μετρίως μου ἥψατο. 


 
 ΘΑΙΣ Πονηρὸν μέν, ὦ Γλυκέριον, οὐκ ἀδόκητον δέ,
ἀλλ’ εἰωθὸς γίγνεσθαι ὑφ' ἡμῶν τῶν ἑταιρῶν.
οὔκουν χρὴ οὔτε ἀνιᾶσθαι ἄγαν οὔτε μέμφεσθαι τῇ
Γοργόνῃ· οὐδὲ γὰρ σὲ Ἀβρότονον ἐπ' αὐτῷ πρότερον
ἐμέμψατο, καίτοι φίλαι ἦτε.

ἀτὰρ ἐκεῖνο
θαυμάζω, τί καὶ ἐπῄνεσεν αὐτῆς ὁ στρατιώτης
οὗτος, ἐκτὸς εἰ μὴ παντάπασι τυφλός ἐστιν, ὃς οὐχ
ὡράκει τὰς μὲν τρίχας αὐτὴν ἀραιὰς ἔχουσαν καὶ
ἐπὶ πολὺ τοῦ μετώπου ἀπηγμένας· τὰ χείλη δὲ
 πελιδνὰ καὶ τράχηλος λεπτὸς καὶ ἐπίσημοι ἐν
αὐτῷ αἱ φλέβες καὶ ῥὶς μακρά. ἓν μόνον, εὐμήκης
ἐστὶ καὶ ὀρθὴ καὶ μειδιᾷ πάνυ ἐπαγωγόν. 

 ΓΛΥΚΕΡΑ Οἴει γάρ, ὦ Θαΐ, τῷ κάλλει ἠρᾶσθαι
 
 τὸν Ἀκαρνᾶνα;
οὐκ οἶσθα ὡς φαρμακὶς ἡ Χρυσάριόν ἐστιν ἡ μήτηρ
αὐτῆς, Θεσσαλάς τινας ᾠδὰς ἐπισταμένη καὶ
τὴν σελήνην κατάγουσα; φασὶ δὲ αὐτὴν καὶ πέτεσθαι
τῆς νυκτός· ἐκείνη ἐξέμηνε τὸν ἄνθρωπον πιεῖν
τῶν φαρμάκων ἐγχέασα, καὶ νῦν τρυγῶσιν αὐτόν. 

 ΘΑΙΣ Καὶ σὺ ἄλλον, ὦ Γλυκέριον, τρυγήσεις, τοῦτον
δὲ χαίρειν ἔα.

ΜΥΡΤΙΟΝ Γαμεῖς, ὦ Πάμφιλε, τὴν Φίλωνος τοῦ
ναυκλήρου θυγατέρα καὶ ἤδη σε γεγαμηκέναι




 

φασίν; οἱ τοσοῦτοι δὲ ὅρκοι οὓς ὤμοσας καὶ τὰ
δάκρυα ἐν ἀκαρεῖ πάντα οἴχεται, καὶ ἐπιλέλησαι
Μυρτίου νῦν, καὶ ταῦτα, ὦ Πάμφιλε, ὁπότε
κύω μῆνα ὄγδοον ἤδη; τοῦτο γοῦν καὶ μόνον
ἐπριάμην τοῦ σοῦ ἔρωτος, ὅτι μου τηλικαύτην
πεποίηκας τὴν γαστέρα καὶ μετὰ μικρὸν παιδοτροφεῖν
δεήσει, πρᾶγμα ἑταίρᾳ βαρύτατον· οὐ γὰρ
 ἐκθήσω τὸ τεχθέν, καὶ μάλιστα εἰ ἄρρεν γένοιτο,
ἀλλὰ Πάμφιλον ὀνομάσασα ἐγὼ μὲν ἕξω παραμύθιον
τοῦ ἔρωτος, σοὶ δὲ ὀνειδιεῖ ποτε ἐκεῖνος, ὡς
ἄπιστος γεγένησαι περὶ τὴν ἀθλίαν αὐτοῦ μητέρα.
γαμεῖς δ’ οὐ καλὴν παρθένον· εἶδον γὰρ αὐτὴν
ἔναγχος ἐν τοῖς Θεσμοφορίοις μετὰ τῆς μητρός,
οὐδέπω εἰδυῖα ὅτι δι’ αὐτὴν οὐκέτι ὄψομαι Πάμφιλον.
καὶ σὺ δ’ οὖν πρότερον ἰδοῦ
 
 αὐτὴν καὶ τὸ πρόσωπον
καὶ τοὺς ὀφθαλμοὺς ἰδέ· μή σε ἀνιάτω, εἰ πάνυ
γλαυκοὺς ἔχει αὐτοὺς μηδὲ ὅτι διάστροφοί εἰσι καὶ
ἐς ἀλλήλους ὁρῶσι· μᾶλλον δὲ τὸν Φίλωνα ἑώρακας
τὸν πατέρα τῆς νύμφης, τὸ πρόσωπον αὐτοῦ οἶσθα,
ὥστε οὐδὲν ἔτι δεήσει τὴν θυγατέρα ἰδεῖν.

ΠΑΜΦΙΛΟΣ Ἔτι σου ληρούσης, ὦ Μύρτιον, ἀκούσομαι
παρθένους καὶ γάμους ναυκληρικοὺς διεξιούσης;
ἐγὼ δὲ ἢ σιμήν τινα ἢ καλὴν νύμφην οἶδα; ἢ ὅτι
Φίλων ὁ Ἀλωπεκῆθεν—οἶμαι γὰρ ἐκεῖνον λέγειν
σε—θυγατέρα ὅλως εἶχεν ὡραίαν ἤδη γάμου; ἀλλ’
οὐδὲ φίλος ἐστὶν οὗτος τῷ πατρί· μέμνημαι γὰρ
ὡς πρῴην ἐδικάσατο περὶ συμβολαίου· τάλαντον,
οἶμαι, ὀφείλων γὰρ τῷ πατρὶ οὐκ ἤθελεν ἐκτίνειν, ὁ




 

δὲ παρὰ τοὺς ναυτοδίκας ἀπήγαγεν αὐτόν, καὶ
μόλις ἐξέτισεν αὐτό, οὐδ’ ὅλον, ὡς ὁ πατὴρ ἔφασκεν.
εἰ δὲ καὶ γαμεῖν ἐδέδοκτό μοι, τὴν Δημέου θυγατέρα
τὴν τοῦ πέρυσιν ἐστρατηγηκότος ἀφείς, καὶ ταῦτα
πρὸς μητρὸς ἀνεψιὰν οὖσαν, τὴν Φίλωνος ἐγάμουν
ἄν; σὺ δὲ πόθεν ταῦτα ἤκουσας; ἢ τίνας σεαυτῇ,
ὦ Μύρτιον, κενὰς ζηλοτυπίας σκιαμαχοῦσα ἐξεῦρες;

ΜΥΡΤΙΟΝ Οὐκοῦν οὐ γαμεῖς, ὦ Πάμφιλε; 

 ΠΑΜΦΙΛΟΣ Μέμηνας, ὦ Μύρτιον, ἢ κραιπαλᾷς; καίτοι χθὲς
οὐ πάνυ ἐμεθύσθημεν. 


 
 ΜΥΡΤΙΟΝ Ἡ Δωρὶς αὕτη ἐλύπησέ με· πεμφθεῖσα γὰρ ὡς
ἔρια ὠνήσαιτό μοι ἐπὶ τὴν γαστέρα καὶ εὔξαιτο τῇ
Λοχείᾳ ὡς ὑπὲρ ἐμοῦ, Λεσβίαν ἔφη ἐντυχοῦσαν
αὐτῇ—μᾶλλον δὲ σὺ αὐτῷ, ὦ Δωρί, λέγε ἅπερ
ἀκήκοας, εἴ γε μὴ ἐπλάσω ταῦτα. 

 ΔΩΡΙΣ Ἀλλ' ἐπιτριβείην, ὦ δέσποινα, εἴ τι ἐψευσάμην·
ἐπεὶ γὰρ κατὰ τὸ πρυτανεῖον ἐγενόμην, ἐνέτυχέ μοι
ἡ Λεσβία μειδιῶσα καὶ φησίν, Ὁ ἐραστὴς ὑμῶν ὁ
Πάμφιλος γαμεῖ τὴν Φίλωνος θυγατέρα· εἰ δὲ
ἀπιστοίην, ἠξίου με παρακύψασαν ἐς τὸν στενωπὸν
ὑμῶν ἰδεῖν πάντα κατεστεφανωμένα καὶ αὐλητρίδας
καὶ θόρυβον καὶ ὑμέναιον ᾄδοντάς τινας. 


 
 ΠΑΜΦΙΛΟΣ Τί οὖν; παρέκυψας, ὦ Δωρί; 

 ΔΩΡΙΣ Καὶ μάλα, καὶ εἶδον ἅπαντα ὡς ἔφη.

ΠΑΜΦΙΛΟΣ Μανθάνω τὴν ἀπάτην· οὐ γὰρ πάντα ἡ
Λεσβία, ὦ Δωρί, πρὸς σὲ ἐψεύσατο καὶ σὺ τἀληθῆ
ἀπήγγελκας Μυρτίῳ. πλὴν μάτην γε ἐταράχθητε·
οὔτε γὰρ παρ' ἡμῖν οἱ γάμοι, ἀλλὰ νῦν ἀνεμνήσθην
ἀκούσας τῆς μητρός, ὁπότε χθὲς ἀνέστρεψα παρ'
ὑμῶν· ἔφη γάρ, Ὦ Πάμφιλε, ὁ μὲν ἡλικιώτης σοι
Χαρμίδης τοῦ γείτονος Ἀρισταινέτου υἱὸς γαμεῖ ἤδη
καὶ σωφρονεῖ, σὺ δὲ μέχρι τίνος ἑταίρᾳ σύνει;
τοιαῦτα παρακούων αὐτῆς ἐς ὕπνον κατηνέχθην·
εἶτα ἕωθεν προῆλθον ἀπὸ τῆς οἰκίας, ὥστε οὐδὲν
εἶδον ὧν ἡ Δωρὶς ὕστερον εἶδεν. εἰ δὲ ἀπιστεῖς,
αὖθις ἀπελθοῦσα, ὦ Δωρί, ἀκριβῶς ἰδὲ μὴ τὸν
στενωπόν, ἀλλὰ τὴν θύραν, ποτέρα ἐστὶν ἡ
κατεστεφανωμένη· εὑρήσεις γὰρ τὴν τῶν γειτόνων. 

 ΜΥΡΤΙΟΝ Ἀπέσωσας, ὦ Πάμφιλε· ἀπηγξάμην γὰρ ἄν, εἴ
τι τοιοῦτο ἐγένετο. 

 ΠΑΜΦΙΛΟΣ Ἀλλ' οὐκ ἂν ἐγένετο, μηδ’ οὕτω μανείην, ὡς
ἐκλαθέσθαι Μυρτίου, καὶ ταῦτα ἤδη μοι κυούσης παιδίον.

ΜΗΤΗΡ Ἐμάνης, ὦ Φίλιννα, ἢ τί ἔπαθες ἐν τῷ
ξυμποσίῳ χθές; ἧκε γὰρ παρ' ἐμὲ Δίφιλος ἕωθεν
δακρύων καὶ διηγήσατό μοι ἃ ἔπαθεν ὑπὸ σοῦ·
μεμεθύσθαι γάρ σε καὶ ἐς τὸ μέσον ἀναστᾶσαν
ὀρχήσασθαι αὐτοῦ διακωλύοντος καὶ μετὰ ταῦτα
φιλῆσαι Λαμπρίαν τὸν ἑταῖρον αὐτοῦ, καὶ ἐπεὶ
ἐχαλέπηνέ σοι, καταλιποῦσαν αὐτὸν ἀπελθεῖν πρὸς
τὸν Λαμπρίαν καὶ περιβαλεῖν ἐκεῖνον, ἑαυτὸν δὲ
ἀποπνίγεσθαι τούτων γιγνομένων. ἀλλ’ οὐδὲ τῆς
νυκτός, οἶμαι, συνεκάθευδες, καταλιποῦσα δὲ
δακρύοντα μόνη ἐπὶ τοῦ πλησίον σκίμποδος κατέκεισο
ᾄδουσα καὶ λυποῦσα ἐκεῖνον.

ΦΙΛΙΝΝΑ Τὰ γὰρ αὑτοῦ
 
 σοι, ὦ μῆτερ, οὐ διηγήσατο·
οὐ γὰρ ἂν συνηγόρευες αὐτῷ ὑβριστῇ ὄντι, ὃς ἐμοῦ
ἀφέμενος ἐκοινολογεῖτο Θαΐδι τῇ Λαμπρίου ἑταίρᾳ,
μηδέπω ἐκείνου παρόντος· ἐπεὶ δὲ χαλεπαίνουσαν
εἶδέ με καὶ διένευσα αὐτῷ οἷα ποιεῖ, τοῦ ὠτὸς
ἄκρου ἐφαψάμενος ἀνακλάσας τὸν αὐχένα τῆς
Θαΐδος ἐφίλησεν οὕτω προσφυῶς, ὥστε μόλις
ἀπέσπασε τὰ χείλη, εἶτ' ἐγὼ μὲν ἐδάκρυον, ὁ δὲ
ἐγέλα καὶ πρὸς τὴν Θαΐδα πολλὰ πρὸς τὸ οὖς
ἔλεγε κατ' ἐμοῦ δηλαδή, καὶ ἡ Θαῒς ἐμειδίασε
βλέπουσα πρὸς ἐμέ. ὡς δὲ προσιόντα ᾔσθοντο τὸν




 
 Λαμπρίαν καὶ ἐκορέσθησάν ποτε φιλοῦντες ἀλλήλους,
ἐγὼ μὲν ὅμως παρ' αὐτὸν κατεκλίθην, ὡς
μὴ καὶ τοῦτο προφασίζοιτο ὕστερον, ἡ Θαῒς δὲ
ἀναστᾶσα ὠρχήσατο πρώτη ἀπογυμνοῦσα ἐπὶ πολὺ
τὰ σφυρὰ ὡς μόνη καλὰ ἔχουσα, καὶ ἐπειδὴ ἐπαύσατο,
ὁ Λαμπρίας μὲν ἐσίγα καὶ εἶπεν οὐδέν, Δίφιλος δὲ
ὑπερεπῄνει τὸ εὔρυθμον καὶ τὸ κεχορηγημένον, καὶ
ὅτι εὖ πρὸς τὴν κιθάραν ὁ ποὺς καὶ τὸ σφυρὸν ὡς
καλὸν καὶ ἄλλα μυρία, καθάπερ τὴν Καλάμιδος Σωσάνδραν
ἐπαινῶν, ἀλλ’ οὐχὶ
 
 Θαΐδα, ἣν καὶ σὺ
οἶσθα συλλουομένην ἡμῖν οἵα ἐστί. Θαῒς δὲ οἷα
καὶ ἔσκωψεν εὐθὺς ἐς ἐμέ· Εἰ γάρ τις, ἔφη, μὴ
αἰσχύνεται λεπτὰ ἔχουσα τὰ σκέλη, ὀρχήσεται καὶ
αὐτὴ ἐξαναστᾶσα. τί ἂν λέγοιμι, ὦ μῆτερ; ἀνέστην
γὰρ καὶ ὠρχησάμην. ἀλλὰ τί ἔδει ποιεῖν; ἀνασχέσθαι
καὶ ἐπαληθεύειν τὸ σκῶμμα καὶ τὴν Θαΐδα
ἐᾶν τυραννεῖν τοῦ συμποσίου;

ΜΗΤΗΡ Φιλοτιμότερον μέν, ὦ θύγατερ· οὐδὲ φροντίζειν
γὰρ ἐχρῆν· λέγε δ’ ὅμως τὰ μετὰ ταῦτα. 

 ΦΙΛΙΝΝΑ Οἱ μὲν οὖν ἄλλοι ἐπῄνουν, ὁ Δίφιλος δὲ μόνος
ὕπτιον καταβαλὼν ἑαυτὸν ἐς τὴν ὀροφὴν ἀνέβλεπεν,
ἄχρις δὴ καμοῦσα ἐπαυσάμην. 

 ΜΗΤΗΡ Τὸ φιλῆσαι δὲ τὸν Λαμπρίαν ἀληθὲς ἦν καὶ τὸ
μεταβᾶσαν περιπλέκεσθαι αὐτῷ; τί σιγᾷς; οὐκέτι
γὰρ ταῦτα συγγνώμης ἄξια. 

 

 ΦΙΛΙΝΝΑ Ἀντιλυπεῖν ἐβουλόμην αὐτόν. 

 ΜΗΤΗΡ Εἶτα οὐδὲ συνεκάθευδες, ἀλλὰ καὶ ᾖδες ἐκείνου
δακρύοντος; οὐκ αἰσθάνῃ, ὦ θύγατερ, ὅτι πτωχαί
ἐσμεν, οὐδὲ μέμνησαι ὅσα παρ' αὐτοῦ ἐλάβομεν ἢ
οἷον δὴ τὸν πέρυσι χειμῶνα διηγάγομεν ἄν, εἰ μὴ
τοῦτον ἡμῖν ἡ Ἀφροδίτη ἔπεμψε; 


 
 ΦΙΛΙΝΝΑ Τί οὖν; ἀνέχωμαι διὰ τοῦτο ὑβριζομένη ὑπ'
αὐτοῦ; 

 ΜΗΤΗΡ Ὀργίζου μέν, μὴ ἀνθύβριζε δέ. οὐκ οἶσθα ὅτι
ὑβριζόμενοι παύονται οἱ ἐρῶντες καὶ ἐπιτιμῶσιν
ἑαυτοῖς; σὺ δὲ πάνυ χαλεπὴ ἀεὶ
 
 τῷ ἀνθρώπῳ
γεγένησαι, καὶ ὅρα μὴ κατὰ τὴν παροιμίαν ἀπορρήξωμεν
πάνυ τείνουσαι τὸ καλῴδιον.

ΜΕΛΙΤΤΑ Εἴ τινα οἶσθα, Βακχί, γραῦν, οἷαι πολλαὶ
Θετταλαὶ λέγονται ἐπᾴδουσαι καὶ ἐρασμίους ποιοῦσαι,
εἰ καὶ πάνυ μισουμένη γυνὴ τυγχάνοι, οὕτως
ὄναιο, παραλαβοῦσα ἧκέ μοι· θαἰμάτια
 
 γὰρ καὶ τὰ





 

χρυσία ταῦτα προείμην ἡδέως, εἰ μόνον ἴδοιμι ἐπ'
ἐμὲ αὖθις ἀναστρέψαντα Χαρῖνον μισήσαντα Σιμίχην
ὡς νῦν ἐμέ. 

 ΒΑΚΧΙΣ Τί φῄς; οὐκέτι σύνεστε—ἀλλὰ παρὰ τὴν Σιμίχην,
ὦ Μέλιττα, καταλιπὼν οἴχεται Χαρῖνος—δι’ ἣν
τοσαύτας ὀργὰς τῶν γονέων ἠνέσχετο οὐ βουληθεὶς
τὴν πλουσίαν ἐκείνην γῆμαι πέντε προικὸς τάλαντα,
ὡς ἔλεγον, ἐπιφερομένην; πέπυσμαι
 
 γὰρ ταῦτά
σου ἀκούσασα. 

 ΜΕΛΙΤΤΑ Ἅπαντα ἐκεῖνα οἴχεται, ὦ Βακχί, καὶ πέμπτην
ταύτην ἡμέραν οὐδ’ ἑώρακα ὅλως αὐτόν, ἀλλὰ
πίνουσι παρὰ τῷ συνεφήβῳ Παμμένει αὐτός τε καὶ Σιμίχη.

ΒΑΚΧΙΣ Δεινά, ὦ Μέλιττα, πέπονθας. ἀλλὰ τί καὶ
ὑμᾶς διέστησεν; ἔοικε γὰρ οὐ μικρὸν τοῦτ' εἶναι. 

 ΜΕΛΙΤΤΑ Τὸ μὲν ὅλον οὐδὲ εἰπεῖν ἔχω· πρῴην δὲ ἀνελθὼν
ἐκ Πειραιῶς—κατεληλύθει γάρ, οἶμαι, χρέος
 ἀπαιτήσων πέμψαντος τοῦ πατρός—οὔτε προσέβλεψεν
ἐσελθὼν οὔτε προσήκατο ὡς ἔθος προσδραμοῦσαν,
ἀποσεισάμενος δὲ περιπλακῆναι θέλουσαν,
Ἄπιθι, φησί, πρὸς τὸν ναύκληρον Ἑρμότιμον ἢ τὰ
ἐπὶ τῶν τοίχων γεγραμμένα ἐν Κεραμεικῷ ἀνάγνωθι,
ὅπου κατεστηλίτευται ὑμῶν τὰ ὀνόματα.
Τίνα Ἑρμότιμον, τίνα, ἔφην, ἢ ποίαν στήλην λέγεις;




 

ὁ δὲ οὐδὲν ἀποκρινάμενος οὐδὲ δειπνήσας ἐκάθευδεν
ἀποστραφείς. πόσα οἴει ἐπὶ τούτῳ μεμηχανῆσθαί
με περιλαμβάνουσαν, ἐπιστρέφουσαν, φιλοῦσαν
ἀπεστραμμένου τὸ μετάφρενον; ὁ δ’ οὐδ’
ὁπωστιοῦν ὑπεμαλάχθη, ἀλλ’ Εἴ μοι, φησίν, ἐπὶ
πλέον ἐνοχλήσεις,
 
 ἄπειμι ἤδη, εἰ καὶ μέσαι
νύκτες εἰσίν.

ΒΑΚΧΙΣ Ὅμως ᾔδεις τὸν Ἑρμότιμον; 

 ΜΕΛΙΤΤΑ Ἀλλά με ἴδοις, ὦ Βακχί, ἀθλιώτερον διάγουσαν
ἢ νῦν ἔχω, εἴ τινα ἐγὼ ναύκληρον Ἑρμότιμον οἶδα.
πλὴν ἀλλ’ ὁ μὲν ἕωθεν ἀπεληλύθει τοῦ ἀλεκτρυόνος
ᾄσαντος εὐθὺς ἀνεγρόμενος, ἐγὼ δὲ ἐμεμνήμην ὅτι
κατὰ τοίχου τινὸς ἔλεγε καταγεγράφθαι τοὔνομα ἐν
Κεραμεικῷ· ἔπεμψα οὖν Ἀκίδα κατασκεψομένην·
ἡ δ’ ἄλλο μὲν οὐδὲν εὗρε, τοῦτο δὲ μόνον ἐπιγεγραμμένον
ἐσιόντων ἐπὶ τὰ δεξιὰ πρὸς τῷ Διπύλῳ,
Μέλιττα φιλεῖ Ἑρμότιμον, καὶ μικρὸν αὖθις
ὑποκάτω, Ὁ ναύκληρος Ἑρμότιμος φιλεῖ Μέλιτταν. 

 ΒΑΚΧΙΣ Ὢ τῶν περιέργων νεανίσκων. συνίημι γάρ.
λυπῆσαί τις θέλων τὸν Χαρῖνον ἐπέγραψε ζηλότυπον
ὄντα εἰδώς· ὁ δὲ αὐτίκα ἐπίστευσεν. εἰ δέ που
ἴδοιμι αὐτόν, διαλέξομαι. ἄπειρός ἐστι καὶ παῖς ἔτι. 


 
 ΜΕΛΙΤΤΑ Ποῦ δ’ ἂν ἴδοις ἐκεῖνον, ὃς ἐγκλεισάμενος
ἑαυτὸν σύνεστι τῇ Σιμίχῃ; οἱ γονεῖς δὲ ἔτι παρ'
ἐμοὶ ζητοῦσιν αὐτόν. ἀλλ’ εἴ τινα εὕροιμεν ὦ
 Βακχί, γραῦν, ὡς ἔφην· ἀποσώσει
 
 γὰρ ἂν φανεῖσα.

ΒΑΚΧΙΣ Ἔστιν, ὦ φιλτάτη, ὅτι χρησίμη φαρμακίς,
Σύρα τὸ γένος, ὠμὴ ἔτι καὶ συμπεπηγυῖα, ἥ μοί
ποτε Φανίαν χαλεπαίνοντα κἀκεῖνον εἰκῆ, ὥσπερ
Χαρῖνος, διήλλαξε μετὰ μῆνας ὅλους τέτταρας, ὅτε
ἐγὼ μὲν ἤδη ἀπεγνώκειν, ὁ δὲ ὑπὸ τῶν ἐπῳδῶν
ἧκεν αὖθις ἐπ' ἐμέ. 

 ΜΕΛΙΤΤΑ Τί δὲ ἔπραξεν ἡ γραῦς, εἴπερ ἔτι μέμνησαι; 

 ΒΑΚΧΙΣ Λαμβάνει μὲν οὐδὲ πολύν, ὦ Μέλιττα, τὸν
μισθόν, ἀλλὰ δραχμὴν καὶ ἄρτον· ἐπικεῖσθαι δὲ
δεῖ μετὰ τῶν ἁλῶν καὶ ὀβολοὺς ἑπτὰ καὶ θεῖον καὶ
δᾷδα. ταῦτα δὲ ἡ γραῦς λαμβάνει, καὶ κρατῆρα
κεκερᾶσθαι δεῖ καὶ πίνειν ἐκείνην μόνην. δεήσει
αὐτοῦ μέντοι τι 
 
 τοῦ ἀνδρὸς εἶναι, οἷον ἱμάτια ἢ
κρηπῖδας ἢ ὀλίγας τῶν τριχῶν ἤ τι τῶν τοιούτων. 

 ΜΕΛΙΤΤΑ Ἔχω τὰς κρηπῖδας αὐτοῦ.

ΒΑΚΧΙΣ Ταύτας κρεμάσασα ἐκ παττάλου ὑποθυμιᾷ τῷ
θείῳ, πάττουσα καὶ τῶν ἁλῶν ἐπὶ τὸ πῦρ·






 

ἐπιλέγει δὲ ἀμφοῖν τὰ ὀνόματα καὶ τὸ ἐκείνου καὶ τὸ
σόν. εἶτα ἐκ τοῦ κόλπου προκομίσασα ῥόμβον
ἐπιστρέφει ἐπῳδήν τινα λέγουσα ἐπιτρόχῳ τῇ
γλώττῃ, βαρβαρικὰ
 
 καὶ φρικώδη ὀνόματα. ταῦτα
ἐποίησε τότε. καὶ μετ' οὐ πολὺ Φανίας, ἅμα καὶ
τῶν συνεφήβων ἐπιτιμησάντων αὐτῷ καὶ τῆς
Φοιβίδος, ᾗ συνῆν, πολλὰ αἰτούσης, ἧκέ μοι, τὸ
πλέον ὑπὸ τῆς ἐπῳδῆς ἀγόμενος. ἔτι δὲ καὶ τοῦτό
με σφόδρα κατὰ τῆς Φοιβίδος τὸ μίσηθρον ἐδιδάξατο,
τηρήσασαν τὸ ἴχνος, ἐπὰν ἀπολίποι, ἀμαυρώσασαν
ἐπιβῆναι μὲν τῷ ἀριστερῷ ἐκείνης τὸν
ἐμὸν δεξιόν. τῷ δεξιῷ δὲ τὸν ἀριστερὸν ἔμπαλιν
 καὶ λέγειν, Ἐπιβέβηκά σοι καὶ ὑπεράνω εἰμί· 
καὶ ἐποίησα ὡς προσέταξε. 

 ΜΕΛΙΤΤΑ Μὴ μέλλε, μὴ μέλλε, ὦ Βακχί, κάλει ἤδη τὴν
Σύραν. σὺ δέ, ὦ Ἀκί, τὸν ἄρτον καὶ τὸ θεῖον καὶ
τὰ ἄλλα πάντα πρὸς τὴν ἐπῳδὴν εὐτρέπιζε.

ΚΛΩΝΑΡΙΟΝ Καινὰ περὶ σοῦ ἀκούομεν, ὦ Λέαινα, τὴν
Λεσβίαν Μέγιλλαν τὴν πλουσίαν ἐρᾶν σου ὥσπερ
ἄνδρα καὶ συνεῖναι ὑμᾶς οὐκ οἶδ’ ὅ τι ποιούσας
μετ' ἀλλήλων. τί τοῦτο; ἠρυθρίασας; ἀλλ’ εἰπὲ
εἰ ἀληθῆ ταῦτά ἐστιν. 

 

 ΛΕΑΙΝΑ Ἀληθῆ, ὦ Κλωνάριον· αἰσχύνομαι δέ, ἀλλόκοτον
γάρ τί ἐστι. 

 ΚΛΩΝΑΡΙΟΝ Πρὸς τῆς κουροτρόφου τί τὸ πρᾶγμα, ἢ τί
βούλεται ἡ γυνή; τί δὲ καὶ πράττετε, ὅταν συνῆτε;
ὁρᾷς; οὐ φιλεῖς με· οὐ γὰρ ἂν ἀπεκρύπτου τὰ τοιαῦτα. 

 ΛΕΑΙΝΑ Φιλῶ μέν σε, εἰ καί τινα ἄλλην. ἡ γυνὴ δὲ
δεινῶς ἀνδρική ἐστιν.

ΚΛΩΝΑΡΙΟΝ Οὐ μανθάνω ὅ τι καὶ λέγεις, εἰ μή τις ἑταιρίστρια
τυγχάνει οὖσα· τοιαύτας γὰρ ἐν Λέσβῳ λέγουσι
γυναῖκας ἀρρενωπούς,
 
 ὑπ' ἀνδρῶν μὲν οὐκ
ἐθελούσας αὐτὸ πάσχειν, γυναιξὶ δὲ αὐτὰς πλησιαζούσας
ὥσπερ ἄνδρας. 

 ΛΕΑΙΝΑ Τοιοῦτόν τι. 

 ΚΛΩΝΑΡΙΟΝ Οὐκοῦν, ὦ Λέαινα, τοῦτο αὐτὸ καὶ διήγησαι,
ὅπως μὲν ἐπείρα τὸ πρῶτον, ὅπως δὲ καὶ σὺ
 συνεπείσθης καὶ τὰ μετὰ ταῦτα. 

 ΛΕΑΙΝΑ Πότον τινὰ συγκροτοῦσα αὐτή τε καὶ Δημώνασσα
ἡ Κορινθία. πλουτοῦσα δὲ καὶ αὐτὴ καὶ ὁμότεχνος
οὖσα τῇ Μεγίλλῃ, παρειλήφει
 
 κἀμὲ κιθαρίζειν





 

αὐταῖς· ἐπεὶ δὲ ἐκιθάρισα καὶ ἀωρὶ
 
 ἦν καὶ ἔδει
καθεύδειν, καὶ ἐμέθυον, Ἄγε δή, ἔφη, ὦ Λέαινα,
ἡ Μέγιλλα, κοιμᾶσθαι γὰρ ἤδη καλόν, ἐνταῦθα
κάθευδε μεθ' ἡμῶν μέση ἀμφοτέρων. 

 ΚΛΩΝΑΡΙΟΝ Ἐκάθευδες; τὸ μετὰ ταῦτα τί ἐγένετο;

ΛΕΑΙΝΑ Ἐφίλουν με τὸ πρῶτον ὥσπερ οἱ ἄνδρες, οὐκ
αὐτὸ
 
 μόνον προσαρμόζουσαι τὰ χείλη, ἀλλ’ ὑπανοίγουσαι
τὸ στόμα, καὶ περιέβαλλον καὶ τοὺς μαστοὺς
ἔθλιβον· ἡ Δημώνασσα δὲ καὶ ἔδακνε
μεταξὺ καταφιλοῦσα· ἐγὼ δὲ οὐκ εἶχον εἰκάσαι ὅ
τι τὸ πρᾶγμα εἴη. χρόνῳ δὲ ἡ Μέγιλλα ὑπόθερμος
ἤδη οὖσα τὴν μὲν πηνήκην ἀφείλετο τῆς κεφαλῆς,
ἐπέκειτο δὲ πάνυ ὁμοία καὶ προσφυής, καὶ ἐν χρῷ
ὤφθη αὐτὴ καθάπερ οἱ σφόδρα ἀνδρώδεις τῶν
ἀθλητῶν ἀποκεκαρμένη· καὶ ἐγὼ ἐταράχθην
ἰδοῦσα. ἡ δέ, Ὦ Λέαινα, φησίν, ἑώρακας ἤδη
 οὕτω καλὸν νεανίσκον; Ἀλλ' οὐχ ὁρῶ, ἔφην,
ἐνταῦθα νεανίσκον, ὦ Μέγιλλα. Μή καταθήλυνέ
με, ἔφη, Μέγιλλος γὰρ ἐγὼ λέγομαι καὶ γεγάμηκα
πρόπαλαι ταύτην τὴν Δημώνασσαν, καὶ ἔστιν ἐμὴ
γυνή. ἐγέλασα, ὦ Κλωνάριον, ἐπὶ τούτῳ καὶ
ἔφην, Οὐκοῦν σύ, ὦ Μέγιλλε, ἀνήρ τις ὢν ἐλελήθεις
ἡμᾶς, καθάπερ τὸν Ἀχιλλέα φασὶ κρυπτόμενον ἐν
ταῖς παρθένοις, καὶ τὸ ἀνδρεῖον ἐκεῖνο ἔχεις καὶ
ποιεῖς τὴν Δημώνασσαν ἅπερ οἱ ἄνδρες; Ἐκεῖνο
μέν, ἔφη, ὦ Λέαινα, οὐκ ἔχω· δέομαι δὲ οὐδὲ





 

πάνυ αὐτοῦ· ἴδιον δέ τινα τρόπον ἡδίω παρὰ
πολὺ ὁμιλοῦντα ὄψει με. Ἀλλὰ μὴ Ἑρμαφρόδιτος
εἶ, ἔφην, οἷοι πολλοὶ εἶναι λέγονται ἀμφότερα
ἔχοντες; ἔτι γὰρ ἠγνόουν, ὦ Κλωνάριον, τὸ
πρᾶγμα. Οὔ, φησίν, ἀλλὰ τὸ πᾶν ἀνήρ εἰμι.

Ἤκουσα, ἔφην ἐγώ, τῆς Βοιωτίας αὐλητρίδος
Ἰσμηνοδώρας διηγουμένης τὰ ἐφέστια
 
 παρ'
αὐτοῖς, ὡς γένοιτό τις ἐν Θήβαις ἐκ γυναικὸς
ἀνήρ, ὁ δ’ αὐτὸς καὶ μάντις ἄριστος, οἶμαι, Τειρεσίας
τοὔνομα. μὴ οὖν καὶ σὺ τοιοῦτόν τι πέπονθας;
Οὔκουν, ὦ Λέαινα, ἔφη, ἀλλὰ ἐγεννήθην μὲν
ὁμοία ταῖς ἄλλαις ὑμῖν, ἡ γνώμη δὲ καὶ ἡ ἐπιθυμία
 καὶ τἆλλα πάντα ἀνδρός ἐστί μοι. Καὶ ἱκανὴ γοῦν
σοι, ἔφην, ἐπιθυμία; Πάρεχε γοῦν, ὦ Λέαινα, εἰ
ἀπιστεῖς, ἔφη, καὶ γνώσῃ οὐδὲν ἐνδέουσάν με τῶν
ἀνδρῶν· ἔχω γάρ τι ἀντὶ τοῦ ἀνδρείου. ἀλλὰ
πάρεχε, ὄψει γάρ. παρέσχον, ὦ Κλωνάριον, ἱκετευούσης
πολλὰ καὶ ὅρμον τινά μοι δούσης τῶν
πολυτελῶν καὶ ὀθόνας τῶν λεπτῶν. εἶτ' ἐγὼ μὲν
ὥσπερ ἄνδρα περιελάμβανον, ἡ δὲ ἐποίει τε καὶ
ἐφίλει καὶ ἤσθμαινε καὶ ἐδόκει μοι ἐς ὑπερβολὴν ἥδεσθαι. 

 ΚΛΩΝΑΡΙΟΝ Τί ἐποίει, ὦ Λέαινα, ἢ τίνα τρόπον; τοῦτο γὰρ
μάλιστα εἰπέ. 

 ΛΕΑΙΝΑ Μὴ ἀνάκρινε ἀκριβῶς, αἰσχρὰ γάρ· ὥστε μὰ
τὴν οὐρανίαν οὐκ ἂν εἴποιμι.

ΚΡΩΒΥΛΗ Ὦ Κόριννα, ὡς μὲν οὐ πάνυ δεινὸν ἦν, ὃ
ἐνόμιζες, τὸ γυναῖκα γενέσθαι ἐκ παρθένου, μεμάθηκας
ἤδη, μετὰ μειρακίου μὲν ὡραίου γενομένη,
μνᾶν δὲ τὸ πρῶτον μίσθωμα κομισαμένη, ἐξ ἧς
ὅρμον αὐτίκα ὠνήσομαί σοι. 

 ΚΟΡΙΝΝΑ Ναί, μαννάριον. ἐχέτω δὲ καὶ ψήφους τινὰς
πυραυγεῖς οἷος ὁ Φιλαινίδος ἐστίν. 

 ΚΡΩΒΥΛΗ Ἔσται τοιοῦτος. ἄκουε δὲ καὶ τἆλλα παρ'
ἐμοῦ ἅ σε χρὴ ποιεῖν καὶ ὅπως προσφέρεσθαι τοῖς
 ἀνδράσιν· ἄλλη μὲν γὰρ ἡμῖν ἀποστροφὴ
 
 τοῦ
βίου οὐκ ἔστιν, ὦ θύγατερ, ἀλλὰ δύο ἔτη ταῦτα ἐξ
οὗ τέθνηκεν ὁ μακαρίτης σου πατήρ, οὐκ οἶσθα
ὅπως ἀπεζήσαμεν; ὅτε δὲ ἐκεῖνος ἔζη, πάντα ἦν
ἡμῖν ἱκανά· ἐχάλκευε γὰρ καὶ μέγα ἦν ὄνομα
αὐτοῦ ἐν Πειραιεῖ, καὶ πάντων ἐστὶν ἀκοῦσαι
διομνυμένων ἦ μὴν μετὰ Φιλῖνον μηκέτι ἔσεσθαι
ἄλλον χαλκέα. μετὰ δὲ τὴν τελευτὴν τὸ μὲν πρῶτον
ἀποδομένη τὰς πυράγρας καὶ τὸν ἄκμονα καὶ σφῦραν
δύο μνῶν, μῆνας ἀπὸ τούτων ἑπτὰ
 
 διετράφημεν·
εἶτα νῦν μὲν ὑφαίνουσα, νῦν δὲ κρόκην κατάγουσα ἢ
στήμονα κλώθουσα ἐποριζόμην τὰ σιτία μόλις·
ἔβοσκον δὲ σέ, ὦ θύγατερ, τὴν ἐλπίδα περιμένουσα.

ΚΟΡΙΝΝΑ Τὴν μνᾶν λέγεις; 

 ΚΡΩΒΥΛΗ Οὔκ, ἀλλὰ ἐλογιζόμην ὡς τηλικαύτη γενομένη
θρέψεις μὲν ἐμέ, σεαυτὴν δὲ κατακοσμήσεις ῥᾳδίως
καὶ πλουτήσεις καὶ ἐσθῆτας ἕξεις ἁλουργεῖς καὶ θεραπαίνας. 

 ΚΟΡΙΝΝΑ Πῶς ἔφης, μῆτερ, ἢ τί λέγεις; 

 ΚΡΩΒΥΛΗ Συνοῦσα μὲν τοῖς νεανίσκοις καὶ συμπίνουσα μετ'
αὐτῶν καὶ συγκαθεύδουσα ἐπὶ μισθῷ. 

 ΚΟΡΙΝΝΑ Καθάπερ ἡ Δαφνίδος θυγάτηρ Λύρα; 

 ΚΡΩΒΥΛΗ Ναί. 

 ΚΟΡΙΝΝΑ Ἀλλ' ἐκείνη ἑταίρα ἐστίν. 

 ΚΡΩΒΥΛΗ Οὐδὲν τοῦτο δεινόν· καὶ σὺ γὰρ πλουτήσεις ὡς
ἐκείνη καὶ πολλοὺς ἐραστὰς ἕξεις. τί ἐδάκρυσας,
ὦ Κόριννα; οὐχ ὁρᾷς ὁπόσαι καὶ ὡς περισπούδαστοί
εἰσιν αἱ ἑταῖραι καὶ ὅσα χρήματα λαμβάνουσι;


 

τὴν Δαφνίδος
 
 γοῦν ἐγὼ οἶδα, ὦ φίλη Ἀδράστεια,
 ῥάκη, πρὶν αὐτὴν ἀκμάσαι τὴν ὥραν, περιβεβλημένην· 
ἀλλὰ νῦν ὁρᾷς οἵα πρόεισι, χρυσὸς καὶ ἐσθῆτες
εὐανθεῖς καὶ θεράπαιναι τέτταρες.

ΚΟΡΙΝΝΑ Πῶς δὲ ταῦτα ἐκτήσατο ἡ Λύρα; 

 ΚΡΩΒΥΛΗ Τὸ μὲν πρῶτον κατακοσμοῦσα ἑαυτὴν εὐπρεπῶς
καὶ εὐσταλὴς οὖσα καὶ φαιδρὰ πρὸς ἅπαντας, οὐκ
ἄχρι τοῦ καγχαρίζειν ῥᾳδίως καθάπερ σὺ εἴωθας,
ἀλλὰ μειδιῶσα ἡδὺ καὶ ἐπαγωγόν, εἶτα προσομιλοῦσα
δεξιῶς καὶ μήτε φενακίζουσα, εἴ τις προσέλθοι
ἢ προπέμψειε, μήτε αὐτὴ ἐπιλαμβανομένη τῶν
ἀνδρῶν. ἢν δέ ποτε καὶ ἀπέλθῃ ἐπὶ δεῖπνον
λαβοῦσα μίσθωμα, οὔτε μεθύσκεται—καταγέλαστον
γὰρ καὶ μισοῦσιν οἱ ἄνδρες τὰς τοιαύτας—οὔτε
ὑπερεμφορεῖται τοῦ ὄψου ἀπειροκάλως, ἀλλὰ
προσάπτεται μὲν ἄκροις τοῖς δακτύλοις, σιωπῇ δὲ
τὰς ἐνθέσεις οὐκ ἐπ' ἀμφοτέρας παραβύεται τὰς
γνάθους, πίνει δὲ ἠρέμα, οὐ χανδόν, ἀλλ’ ἀναπαυομένη. 

 ΚΟΡΙΝΝΑ Κἂν εἰ διψῶσα, ὦ μῆτερ, τύχῃ; 


 
 ΚΡΩΒΥΛΗ Τότε μάλιστα, ὦ Κόριννα. καὶ οὔτε πλέον τοῦ
δέοντος φθέγγεται οὔτε ἀποσκώπτει ἔς τινα τῶν
παρόντων, ἐς μόνον δὲ τὸν μισθωσάμενον βλέπει·
καὶ διὰ τοῦτο ἐκεῖνοι φιλοῦσιν αὐτήν. καὶ ἐπειδὰν
κοιμᾶσθαι δέῃ, ἀσελγὲς οὐδὲν οὐδὲ ἀμελὲς ἐκείνη
ἄν τι ἐργάσαιτο, ἀλλὰ ἐξ ἅπαντος ἓν τοῦτο θηρᾶται,
ὡς ὑπαγάγοιτο καὶ ἐραστὴν ποιήσειεν ἐκεῖνον· ταῦτα
γὰρ αὐτῆς
 
 ἅπαντες ἐπαινοῦσιν. εἰ δὴ καὶ σὺ ταῦτα
ἐκμάθοις, μακάριαι καὶ ἡμεῖς ἐσόμεθα· ἐπεὶ τά
γε ἄλλα παρὰ πολὺ
 
 αὐτῆς—ἀλλ’ οὐδέν, ὦ φίλη
 Ἀδράστεια, φημί, ζῴης μόνον.

ΚΟΡΙΝΝΑ Εἰπέ μοι, ὦ μῆτερ, οἱ μισθούμενοι πάντες
τοιοῦτοί εἰσιν οἷος ὁ Εὔκριτος, μεθ' οὗ χθὲς ἐκάθευδον; 

 ΚΡΩΒΥΛΗ Οὐ πάντες, ἀλλ’ ἔνιοι μὲν ἀμείνους, οἱ δὲ καὶ
ἤδη ἀνδρώδεις, οἱ δὲ καὶ οὐ πάνυ μορφῆς εὐφυῶς ἔχοντες. 

 ΚΟΡΙΝΝΑ Καὶ τοιούτοις συγκαθεύδειν δεήσει; 

 ΚΡΩΒΥΛΗ Μάλιστα, ὦ θύγατερ· οὗτοι μέν τοι καὶ πλείονα
διδόασιν· οἱ καλοὶ δὲ αὐτὸ μόνον καλοὶ θέλουσιν
εἶναι. καὶ σοὶ δὲ μελέτω ἀεὶ τοῦ πλείονος, εἰ





 

θέλεις ἐν βραχεῖ λέγειν ἁπάσας ἐνδειξάσας σε τῷ
δακτύλῳ, Οὐχ ὁρᾷς τὴν Κόρινναν τὴν τῆς Κρωβύλης
θυγατέρα ὡς ὑπερπλουτεῖ καὶ τρισευδαίμονα
πεποίηκε τὴν μητέρα; τί φῄς; ποιήσεις ταῦτα;
ποιήσεις, οἶδα ἐγώ, καὶ προέξεις ἁπασῶν ῥᾳδίως.
νῦν δ’ ἄπιθι λουσομένη, εἰ ἀφίκοιτο καὶ τήμερον τὸ
μειράκιον ὁ Εὔκριτος· ὑπισχνεῖτο γάρ.

ΜΗΤΗΡ Ἄν δ’ ἔτι τοιοῦτον ἐραστὴν εὕρωμεν, ὦ
Μουσάριον, οἷος ὁ Χαιρέας ἐστί, θῦσαι μὲν τῇ
πανδήμῳ δεήσει λευκὴν μηκάδα, τῇ οὐρανίᾳ δὲ τῇ ἐν
 κήποις δάμαλιν, στεφανῶσαι δὲ καὶ τὴν πλουτοδότειραν,
καὶ ὅλως μακάριαι καὶ τρισευδαίμονες
ἐσόμεθα. νῦν ὁρᾷς παρὰ τοῦ νεανίσκου ἡλίκα
λαμβάνομεν, ὃς ὀβολὸν μὲν οὐδέποτε σοι δέδωκεν,
οὐκ ἐσθῆτα, οὐχ ὑποδήματα, οὐ μύρον, ἀλλὰ
προφάσεις ἀεὶ καὶ ὑποσχέσεις καὶ μακραὶ ἐλπίδες
καὶ πολὺ τό, ἐὰν ὁ πατὴρ . . ., καὶ κύριος γένωμαι
τῶν πατρῴων, καὶ πάντα σά. σὺ δὲ καὶ ὀμωμοκέναι
αὐτὸν φῂς ὅτι νόμῳ γαμετὴν ποιήσεταί σε. 

 ΜΟΥΣΑΡΙΟΝ Ὤμοσε γάρ, ὦ μῆτερ, κατὰ ταῖν θεοῖν καὶ τῆς Πολιάδος. 


 
 ΜΗΤΗΡ Καὶ πιστεύεις δηλαδή· καὶ διὰ τοῦτο πρῴην οὐκ
ἔχοντι αὐτῷ καταθεῖναι συμβολὴν τὸν δακτύλιον
δέδωκας ἀγνοούσης ἐμοῦ, ὁ δὲ ἀποδόμενος κατέπιε,
καὶ πάλιν τὰ δύο περιδέραια τὰ Ἰωνικά, ἕλκοντα
ἑκάτερον δύο δαρεικούς, ἅ σοι ὁ Χῖος Πραξίας ὁ
ναύκληρος ἐκόμισε ποιησάμενος ἐν Ἐφέσῳ · ἐδεῖτο
γὰρ Χαιρέας ἔρανον συνεφήβοις ἀπενεγκεῖν. ὀθόνας
γὰρ καὶ χιτωνίσκους τί ἂν λέγοιμι; καὶ ὅλως
ἕρμαιόν τι ἡμῖν καὶ μέγα ὄφελος ἐμπέπτωκεν οὗτος.

ΜΟΥΣΑΡΙΟΝ Ἀλλὰ καλὸς καὶ ἀγένειος, καὶ φησὶν ἐρᾶν καὶ
δακρύει καὶ Δεινομάχης καὶ Λάχητος υἱός ἐστι τοῦ
Ἀρεοπαγίτου καὶ φησὶν ἡμᾶς γαμήσειν καὶ μεγάλας
 ἐλπίδας ἔχομεν παρ' αὐτοῦ, ἢν ὁ γέρων μόνον καταμύσῃ. 

 ΜΗΤΗΡ Οὐκοῦν, ὦ Μουσάριον, ἐὰν ὑποδήσασθαι δέῃ,
καὶ ὁ σκυτοτόμος αἰτῇ τὸ δίδραχμον, ἐροῦμεν πρὸς
αὐτόν, Ἀργύριον μὲν οὐκ ἔχομεν, σὺ δὲ τῶν ἐλπίδων
ὀλίγας παρ' ἡμῶν λαβέ· καὶ πρὸς τὸν ἀλφιτοπώλην
τὰ αὐτά· καὶ ἢν τὸ ἐνοίκιον αἰτώμεθα, Περίμεινον,
φήσομεν, ἔστ' ἂν Λάχης ὁ Κολυττεὺς
ἀποθάνῃ· ἀποδώσω
 
 γάρ σοι μετὰ τοὺς
γάμους. οὐκ αἰσχύνῃ μόνη τῶν ἑταιρῶν οὐκ
ἐλλόβιον οὐχ ὅρμον οὐ ταραντινίδιον ἔχουσα;

ΜΟΥΣΑΡΙΟΝ Τί οὖν, ὦ μῆτερ; ἐκεῖναι εὐτυχέστεραί μου
καὶ καλλίους εἰσίν; 


 
 ΜΗΤΗΡ Οὔκ, ἀλλὰ συνετώτεραι καὶ ἴσασιν ἑταιρίζειν,
οὐδὲ πιστεύουσι ῥηματίοις καὶ νεανίσκοις ἐπ' ἄκρου
τοῦ χείλους τοὺς ὅρκους ἔχουσι· σὺ δὲ ἡ πιστὴ
καὶ φίλανδρος οὐδὲ προσίῃ ἄλλον τινὰ ὅτι μὴ
μόνον Χαιρέαν· καὶ πρῴην μὲν ὅτε ὁ γεωργὸς ὁ
Ἀχαρνεὺς
 
 ἧκε δύο μνᾶς κομίζων, ἀγένειος καὶ
αὐτός—οἴνου δὲ τιμὴν ἀπειλήφει τοῦ πατρὸς
πέμψαντος—σὺ δὲ ἐκεῖνον μὲν ἀπεμύκτισας, καθεύδεις
δὲ μετὰ τοῦ Ἀδώνιδος Χαιρέου. 

 ΜΟΥΣΑΡΙΟΝ Τί οὖν; ἐχρῆν Χαιρέαν καταλείψασαν παραδέξασθαι
τὸν ἐργάτην ἐκεῖνον κινάβρας ἀπόζοντα;
 λεῖός μοι, φασί, Χαιρέας
 
 καὶ χοιρίσκος Ἁχαρνεύς. 
 
 

 ΜΗΤΗΡ Ἔστω· ἐκεῖνος ἀγροῖκος καὶ πονηρὸν ἀποπνεῖ.
τί καὶ Ἀντιφῶντα τὸν Μενεκράτους μνᾶν ὑπισχνούμενον
οὐδὲ τοῦτον ἐδέξω; οὐ καλὸς ἦν καὶ ἀστικὸς
 

καὶ ἡλικιώτης Χαιρέου;

ΜΟΥΣΑΡΙΟΝ Ἀλλ' ἠπείλησε Χαιρέας ἀποσφάξειν ἀμφοτέρους,
εἰ λάβοι μέ ποτε μετ' αὐτοῦ. 


 
 ΜΗΤΗΡ Πόσοι δὲ καὶ ἄλλοι ταῦτα ἀπειλοῦσιν; οὐκοῦν
ἀνέραστος σὺ μενεῖς διὰ τοῦτο καὶ σωφρονήσεις καθάπερ
οὐχ ἑταίρα, τῆς δὲ Θεσμοφόρου ἱέρειά τις
οὖσα; ἐῶ τἆλλα. τήμερον Ἁλῶά ἐστι. τί δέ σοι
δέδωκεν ἐς τὴν ἑορτήν; 

 ΜΟΥΣΑΡΙΟΝ Οὐκ ἔχει, ὦ μαννάριον. 

 ΜΗΤΗΡ Μόνος οὗτος οὐ τέχνην εὕρηκεν ἐπὶ τὸν πατέρα,
οὐκ οἰκέτην καθῆκεν ἐξαπατήσοντα, οὐκ ἀπὸ τῆς
μητρὸς ᾔτησεν ἀπειλήσας ἀποπλευσεῖσθαι στρατευσόμενος,
εἰ μὴ λάβοι, ἀλλὰ κάθηται ἡμᾶς ἐπιτρίβων
μήτε αὐτὸς διδοὺς μήτε παρὰ τῶν διδόντων
ἐῶν λαμβάνειν; σὺ δὲ οἴει, ὦ Μουσάριον, ὀκτωκαίδεκα
ἐτῶν ἀεὶ ἔσεσθαι; ἢ τὰ αὐτὰ φρονήσειν
Χαιρέαν, ὅταν πλουτῇ μὲν αὐτός, ἡ δὲ μήτηρ
γάμον πολυτάλαντον ἐξεύρῃ αὐτῷ; μνησθήσεται
ἔτι, οἴει, τότε τῶν δακρύων ἢ τῶν φιλημάτων ἢ
τῶν ὅρκων πέντε ἴσως τάλαντα προικὸς βλέπων; 

 ΜΟΥΣΑΡΙΟΝ Μνησθήσεται ἐκεῖνος· δεῖγμα δέ· οὐδὲ νῦν
γεγάμηκεν, ἀλλὰ
 
 καταναγκαζόμενος καὶ βιαζόμενος
ἠρνήσατο. 

 ΜΗΤΗΡ Γένοιτο μὴ ψεύδεσθαι. ἀναμνήσω δέ σε, ὦ
Μουσάριον, τότε.

ΑΜΠΕΛΙΣ Ὅστις δέ, ὦ Χρυσί, μήτε ζηλοτυπεῖ μήτε
ὀργίζεται μήτε ἐρράπισέ ποτε ἢ περιέκειρεν ἢ τὰ
ἱμάτια περιέσχισεν, ἔτι ἐραστὴς ἐκεῖνός ἐστιν; 

 ΧΡΥΣΙΣ Οὐκοῦν ταῦτα μόνα ἐρῶντος, ὦ Ἀμπελί, δείγματα; 

 ΑΜΠΕΛΙΣ Ναί, ταῦτ' ἀνδρὸς θερμοῦ· ἐπεὶ τἆλλα, φιλήματα
καὶ δάκρυα καὶ ὅρκοι καὶ τὸ πολλάκις ἥκειν ἀρχομένου
ἔρωτος σημεῖον καὶ φυομένου ἔτι· τὸ δὲ
πῦρ ὅλον ἐκ τῆς ζηλοτυπίας ἐστίν. ὥστε εἰ καὶ σέ,
ὡς φῄς, ὁ Γοργίας ῥαπίζει καὶ ζηλοτυπεῖ, χρηστὰ
ἔλπιζε καὶ εὔχου ἀεὶ τὰ αὐτὰ ποιεῖν. 

 ΧΡΥΣΙΣ Τὰ αὐτά; τί λέγεις; ἀεὶ ῥαπίζειν με; 

 ΑΜΠΕΛΙΣ Οὐχί, ἀλλ’ ἀνιᾶσθαι, εἰ μὴ πρὸς μόνον αὐτὸν
βλέποις, ἐπεὶ εἰ μὴ ἐρᾷ γε, τί ἂν ὀργίζοιτο, εἰ σύ τινα
ἕτερον
 
 ἐραστὴν ἔχεις; 

 ΧΡΥΣΙΣ Ἀλλ' οὐδὲ ἔχω ἔγωγε· ὁ δὲ μάτην ὑπέλαβε τὸν
πλούσιόν μου ἐρᾶν, διότι ἄλλως ἐμνημόνευσά ποτε αὐτοῦ.

ΑΜΠΕΛΙΣ Καὶ τοῦτο ἡδὺ τὸ ὑπὸ πλουσίων οἴεσθαι σπουδάζεσθαί
σε· οὕτω γὰρ ἀνιάσεται μᾶλλον καὶ φιλοτιμήσεται,
ὡς μὴ ὑπερβάλοιντο αὐτὸν οἱ ἀντερασταί. 

 ΧΡΥΣΙΣ Καὶ μὴν οὗτός γε μόνον ὀργίζεται καὶ ῥαπίζει,
δίδωσι δὲ οὐδέν. 

 ΑΜΠΕΛΙΣ Ἀλλὰ δώσει—ζηλοτυπεῖ γάρ—καὶ μάλιστα ἢν
λυπῇς αὐτόν.
 
 
 
 ΧΡΥΣΙΣ Οὐκ οἶδ’ ὅπως ῥαπίσματα λαμβάνειν βούλει με,
ὦ Ἀμπελίδιον. 

 ΑΜΠΕΛΙΣ Οὔκ, ἀλλ’, ὡς οἶμαι, οὕτως οἱ μεγάλοι ἔρωτες
γίγνονται, καὶ εἰ πείθοιντο
 
 ἀμελεῖσθαι, εἰ δὲ
πιστεύσαι μόνος ἔχειν, ἀπομαραίνεταί πως ἡ
ἐπιθυμία. ταῦτα λέγω πρὸς σὲ εἴκοσιν ὅλοις ἔτεσιν
ἑταιρήσασα, σὺ δὲ ὀκτωκαιδεκαέτις, οἶμαι, ἢ
ἔλαττον
 
 οὖσα τυγχάνεις. εἰ βούλει δέ, καὶ διηγήσομαι
ἃ ἔπαθόν ποτε οὐ πάνυ πρὸ πολλῶν ἐτῶν·
ἤρα μου Δημόφαντος ὁ δανειστὴς ὁ κατόπιν
οἰκῶν τῆς Ποικίλης. οὗτος οὐδεπώποτε πλέον
πέντε δραχμῶν δέδωκε καὶ ἠξίου δεσπότης εἶναι.
ἤρα δέ, ὦ Χρυσί, ἐπιπόλαιόν τινα ἔρωτα οὔτε






 

ὑποστένων οὔτε δακρύων οὔτε ἀωρὶ παραγιγνόμενος
ἐπὶ τὰς θύρας, ἀλλ’ αὐτὸ μόνον συνεκάθευδέ μοι
ἐνίοτε, καὶ τοῦτο διὰ μακροῦ.

ἐπειδὴ δὲ
ἐλθόντα ποτὲ ἀπέκλεισα—Καλλίδης γὰρ ὁ γραφεὺς
ἔνδον ἦν δέκα δραχμὰς πεπομφώς—τὸ μὲν πρῶτον
ἀπῆλθέ μοι λοιδορησάμενος· ἐπεὶ δὲ πολλαὶ μὲν
διῆλθον ἡμέραι, ἐγὼ δὲ οὐ προσέπεμπον, ὁ Καλλίδης
δὲ ἔνδον ἦν, ὑποθερμαινόμενος ἤδη τότε ὁ
Δημόφαντος καὶ αὐτὸς ἀναφλέγεται ἐς τὸ πρᾶγμα
καὶ ἐπιστάς ποτε ἀνεῳγμένην τηρήσας τὴν θύραν
ἔκλαεν, ἔτυπτεν, ἠπείλει φονεύσειν, περιερρήγνυε
τὴν ἐσθῆτα, ἅπαντα ἐποίει, καὶ τέλος τάλαντον
δοὺς μόνος εἶχεν ὀκτὼ ὅλους μῆνας. ἡ γυνὴ δὲ
 αὐτοῦ πρὸς ἅπαντας ἔλεγεν ὡς ὑπὸ φαρμάκων
ἐκμήναιμι αὐτόν. τό δὲ ἦν ἄρα ζηλοτυπία τὸ
φάρμακον. ὥστε, Χρυσί, καὶ σὺ χρῶ ἐπὶ τὸν
Γοργίαν τῷ αὐτῷ φαρμάκῳ· πλούσιος δὲ ὁ
νεανίσκος ἔσται, ἤν τι ὁ πατὴρ αὐτοῦ πάθῃ.

ΔΟΡΚΑΣ Ἀπολώλαμεν, ὦ κεκτημένη, ἀπολώλαμεν, ὁ
Πολέμων ἀπὸ στρατιᾶς ἀνέστρεψε πλουτῶν, ὥς
φασιν· ἑώρακα δὲ κἀγὼ αὐτὸν ἐφεστρίδα περιπόρφυρον
ἐμπεπορπημένον καὶ ἀκολούθους ἅμα πολλούς.
καὶ οἱ φίλοι ὠς εἶδον, συνέθεον ἐπ' αὐτὸν


 

ἀσπασόμενοι· ἐν τοσούτῳ δὲ τὸν θεράποντα
ἰδοῦσα κατόπιν ἑπόμενον, ὃς συναποδεδημήκει μετ'
αὐτοῦ, ἠρόμην καί, Εἰπέ μοι, ἔφην, ὦ Παρμένων,
ἀσπασαμένη πρότερον αὐτόν, πῶς ἡμῖν ἐπράξατε
καὶ εἴ τι ἄξιον τῶν πολέμων ἔχοντες ἐπανεληλύθατε. 

 ΠΑΝΝΥΧΙΣ Οὐκ ἔδει τοῦτο εὐθύς, ἀλλ’ ἐκεῖνα, ὅτι μὲν
ἐσώθητε, πολλὴ χάρις τοῖς θεοῖς, καὶ μάλιστα τῷ
ξενίῳ Διὶ καὶ Ἀθηνᾷ στρατίᾳ· ἡ δέσποινα δὲ
 ἐπυνθάνετο ἀεὶ τί πράττοιτε καὶ ἔνθα εἴητε. εἰ δὲ
καὶ τοῦτο προσέθηκας, ὡς καὶ ἐδάκρυε καὶ ἀεὶ
ἐμέμνητο Πολέμωνος, ἄμεινον ἦν παρὰ πολύ.

ΔΟΡΚΑΣ Προεῖπον εὐθὺς ἐν ἀρχῇ ἅπαντα· πρὸς δὲ
σὲ οὐκ ἂν
 
 εἶπον, ἀλλὰ ἃ ἤκουσα ἐβουλόμην εἰπεῖν.
ἐπεὶ πρός γε Παρμένοντα οὕτως ἠρξάμην· Ἦ
που, ὦ Παρμένων, ἐβόμβει τὰ ὦτα ὑμῖν; ἀεὶ γὰρ
ἐμέμνητο ἡ κεκτημένη μετὰ δακρύων, καὶ μάλιστα
εἴ τις ἐληλύθει ἐκ τῆς μάχης καὶ πολλοὶ τεθνάναι
ἐλέγοντο, ἐσπάραττε τότε τὰς κόμας καὶ τὰ στέρνα
ἐτύπτετο καὶ ἐπένθει πρὸς τὴν ἀγγελίαν ἑκάστην. 

 ΠΑΝΝΥΧΙΣ Εὖ γε, ὦ Δορκάς, οὕτως ἐχρῆν. 

 ΔΟΡΚΑΣ Εἶτα ἑξῆς μετ' οὐ πολὺ ἠρόμην ἐκεῖνα. ὁ δέ,
Πάνυ λαμπρῶς, φησίν, ἀνεστρέψαμεν. 


 
 ΠΑΝΝΥΧΙΣ Οὕτως κἀκεῖνος οὐδὲν προειπών, ὡς ἐμέμνητό
μου ὁ Πολέμων ἢ ἐπόθει ἢ ηὔχετο ζῶσαν καταλαβεῖν; 

 ΔΟΡΚΑΣ Καὶ μάλα πολλὰ τοιαῦτα ἔλεγε. τὸ δ’ οὖν
 

κεφάλαιον ἐξήγγειλε πλοῦτον πολύν, χρυσόν, ἐσθῆτα,
ἀκολούθους, ἐλέφαντα· τὸ μὲν γὰρ ἀργύριον
μηδὲ ἀριθμῷ ἄγειν αὐτόν, ἀλλὰ μεδίμνῳ ἀπομεμετρημένον
πολλοὺς μεδίμνους. εἶχε δὲ καὶ αὐτὸς
Παρμένων δακτύλιον ἐν τῷ μικρῷ δακτύλῳ,
μέγιστον, πολύγωνον, καὶ ψῆφος ἐνεβέβλητο τῶν
τριχρώμων, ἐρυθρά τε ἦν ἐπιπολῆς. εἴασα δ’
οὖν αὐτὸν ἐθέλοντά μοι διηγεῖσθαι ὡς τὸν Ἅλυν
διέβησαν καὶ ὡς ἀπέκτειναν Τιριδάταν τινὰ καὶ
ὡς διέπρεψεν
 
 ὁ Πολέμων ἐν τῇ πρὸς Πισίδας
μάχῃ· ἀπέδραμόν σοι ταῦτα προσαγγελοῦσα, ὡς περὶ
 τῶν παρόντων σκέψαιο. εἰ γὰρ ἐλθὼν ὁ Πολέμων
—ἥξει γὰρ πάντως ἀποσεισάμενος τοὺς γνωρίμους—ἀναπυθόμενος
εὕροι τὸν Φιλόστρατον ἔνδον παρ'
ἡμῖν, τί οἴει ποιήσειν αὐτόν;

ΠΑΝΝΥΧΙΣ Ἐξευρίσκωμεν,
 
 ὦ Δορκάς, ἐκ τῶν παρόντων
σωτήριον· οὔτε γὰρ τοῦτον ἀποπέμψαι καλὸν
τάλαντον ἔναγχος δεδωκότα καὶ τἆλλα ἔμπορον
ὄντα καὶ πολλὰ ὑπισχνούμενον, οὕτε Πολέμωνα
τοιοῦτον ἐπανήκοντα χρήσιμον μὴ παραδέχεσθαι·






 

προσέτι
 
 γὰρ καὶ ζηλότυπός ἐστιν, ὃς καὶ πενόμενος
ἔτι πολὺ ἀφόρητος ἦν· νῦν δὲ τί ἐκεῖνος οὐκ
ἂν ποιήσειεν; 

 ΔΟΡΚΑΣ Ἀλλὰ καὶ προσέρχεται. 

 ΠΑΝΝΥΧΙΣ Ἐκλύομαι, ὦ Δορκάς, ἀπὸ τῆς ἀπορίας καὶ τρέμω. 

 ΔΟΡΚΑΣ Ἀλλὰ καὶ Φιλόστρατος προσέρχεται. 

 ΠΑΝΝΥΧΙΣ Τίς γένωμαι; πῶς ἄν με ἡ γῆ καταπίοι;

ΦΙΛΟΣΤΡΑΤΟΣ Τί οὐ πίνομεν, ὦ Παννυχί; 

 ΠΑΝΝΥΧΙΣ Ἄνθρωπε, ἀπολώλεκάς με. σὺ δὲ χαῖρε, Πολέμων,
χρόνιος φανείς. 

 ΠΟΛΕΜΩΝ Οὗτος οὖν τίς ἐστιν ὁ προσιὼν ὑμῖν; σιωπᾷς;
εὖ γε· οἴχου,
 
 ὦ Παννυχί. ἐγὼ δὲ πεμπταῖος
ἐκ Πυλῶν διέπτην ἐπειγόμενος ἐπὶ τοιαύτην
γυναῖκα. καὶ δίκαια μέντοι πέπονθα, καίτοι χάριν
ἐχων· οὐκέτι γὰρ ἁρπασθήσομαι ὑπὸ σοῦ. 

 ΦΙΛΟΣΤΡΑΤΟΣ Σὺ δὲ τίς εἶ, ὦ βέλτιστε; 


 
 ΠΟΛΕΜΩΝ Ὅτι Πολέμων ὁ Στειριεὺς Πανδιονίδος φυλῆς,
ἀκούεις· χιλιαρχήσας τὸ πρῶτον, νῦν δὲ ἐξαναστήσας
πεντακισχιλίαν ἀσπίδα,
 
 ἐραστὴς Παννυχίδος,
ὅτε ᾤμην ἔτι ἀνθρώπινα φρονεῖν αὐτήν. 

 ΦΙΛΟΣΤΡΑΤΟΣ Ἀλλὰ τὰ νῦν σοι, ὦ ξεναγέ, Παννυχὶς ἐμή ἐστι,
καὶ τάλαντον εἴληφε, λήψεται δὲ ἤδη καὶ ἕτερον,
 ἐπειδὰν τὰ φορτία διαθώμεθα. καὶ νῦν ἀκολούθει
μοι, ὦ Παννυχί, τοῦτον δὲ παρ' Ὀδρύσαις χιλιαρχεῖν ἔα. 

 ΠΟΛΕΜΩΝ Ἐλευθέρα μέν ἐστι καὶ ἀκολουθήσει, ἢν ἐθέλῃ. 

 ΠΑΝΝΥΧΙΣ Τί ποιῶ, Δορκάς; 

 ΔΟΡΚΑΣ Εἰσιέναι ἄμεινον, ὀργιζομένῳ οὐχ οἷόν τε
παρεῖναι Πολέμωνι, καὶ μᾶλλον ἐπιταθήσεται ζηλοτυπῶν. 

 ΠΑΝΝΥΧΙΣ Εἰ θέλεις, εἰσίωμεν.

ΠΟΛΕΜΩΝ Ἀλλὰ προλέγω ὑμῖν ὅτι τὸ ὕστατον πίεσθε
τήμερον, ἢ μάτην ἐγὼ τοσούτοις φόνοις ἐγγεγυμνασμένος
πάρειμι. τοὺς Θρᾷκας, ὦ Παρμένων·




 

ὡπλισμένοι ἡκέτωσαν
 
 ἐμφράξαντες τὸν στενωπὸν
τῇ φάλαγγι· ἐπὶ μετώπου μὲν τὸ ὁπλιτικόν, παρ'
ἑκάτερα δὲ οἱ σφενδονῆται καὶ τοξόται, οἱ δὲ
ἄλλοι κατόπιν. 

 ΦΙΛΟΣΤΡΑΤΟΣ Ὡς βρεφυλλίοις ταῦτα, ὦ μισθοφόρε, ἡμῖν λέγεις
καὶ μορμολύττῃ
 
. σὺ γὰρ ἀλεκτρυόνα πώποτε
ἀπέκτεινας ἢ πόλεμον εἶδες; ἐρυμάτιον ἐφρούρεις
τάχα διμοιρίτης ὤν, ἵνα καὶ τοῦτο προσχαρίσωμαί σοι. 

 ΠΟΛΕΜΩΝ Καὶ μὴν εἴσῃ μετ' ὀλίγον, ἐπειδὰν προσιόντας
ἡμᾶς ἐπὶ δόρυ θεάσῃ στίλβοντας τοῖς ὅπλοις. 

 ΦΙΛΟΣΤΡΑΤΟΣ Ἥκετε μόνον συσκευασάμενοι
 
. ἐγὼ δὲ καὶ Τίβειος
 

οὗτος—μόνος γὰρ οὗτος ἕπεταί μοι—βάλλοντες
ὑμᾶς λίθοις τε καὶ ὀστράκοις οὕτω διασκεδάσομεν,
ὡς μηδὲ ὅποι οἴχεσθε
 
 ἔχοιτε εἰδέναι.

ΧΕΛΙΔΟΝΙΟΝ Οὐκέτι φοιτᾷ παρὰ σέ, ὦ Δροσί, τὸ μειράκιον
ὁ Κλεινίας; οὐ γὰρ ἑώρακα, πολὺς ἤδη χρόνος,
αὐτὸν παρ' ὑμῖν. 


 
 ΔΡΟΣΙΣ Οὐκέτι, ὦ Χελιδόνιον· ὁ γὰρ διδάσκαλος αὐτὸν
εἶρξε μηκέτι μοι προσιέναι. 

 ΧΕΛΙΔΟΝΙΟΝ Τίς οὗτος; μή τι τὸν παιδοτρίβην Διότιμον
λέγεις; ἐπεὶ ἐκεῖνός γε φίλος ἐστίν. 

 ΔΡΟΣΙΣ Οὔκ, ἀλλ’ ὁ κάκιστα φιλοσόφων ἀπολούμενος Ἀρισταίνετος. 

 ΧΕΛΙΔΟΝΙΟΝ Τὸν σκυθρωπὸν λέγεις, τὸν δασύν, τὸν βαθυπώγωνα,
ὃς εἴωθε μετὰ τῶν μειρακίων περιπατεῖν
ἐν τῇ Ποικίλῃ; 

 ΔΡΟΣΙΣ Ἐκεῖνόν φημι τὸν ἀλαζόνα, ὃν κάκιστα ἐπίδοιμι
ἀπολούμενον, ἑλκόμενον τοῦ πώγωνος ὑπὸ δημίου.

ΧΕΛΙΔΟΝΙΟΝ Τί παθὼν δὲ ἐκεῖνος τοιαῦτα ἔπεισε τὸν Κλεινίαν; 

 ΔΡΟΣΙΣ Οὐκ οἶδα, ὦ Χελιδόνιον. ἀλλ’ ὁ μηδέποτε
ἀπόκοιτός μου γενόμενος ἀφ' οὗ γυναικὶ ὁμιλεῖν
ἤρξατο—πρῶτον δὲ ὡμίλησέ μοι—τριῶν τούτων
 ἑξῆς ἡμερῶν οὐδὲ προσῆλθε τῷ στενωπῷ· ἐπεὶ
δὲ ἠνιώμην—οὐκ οἶδα δὲ ὅπως τι ἔπαθον ἐπ'
αὐτῷ—ἔπεμψα τὴν Νεβρίδα περισκεψομένην αὐτὸν


 

ἢ ἐν ἀγορᾷ διατρίβοντα ἢ ἐν Ποικίλῃ·
 
 ἡ δὲ
περιπατοῦντα ἔφη ἰδοῦσα μετὰ τοῦ Ἀρισταινέτου
νεῦσαι πόρρω, ἐκεῖνον δὲ ἐρυθριάσαντα κάτω ὁρᾶν
καὶ μηκέτι παρενεγκεῖν τὸν ὀφθαλμόν. εἶτ' ἐβάδιζον
ἅμα ἐς τὴν Ἀκαδημίαν
 
· ἡ δὲ ἄχρι τοῦ
Διπύλου ἀκολουθήσασα, ἐπεὶ μηδ’ ὅλως ἐπεστράφη,
ἐπανῆκεν οὐδὲν σαφὲς ἀπαγγεῖλαι ἔχουσα.
πῶς με οἴει διάγειν τὸ μετὰ ταῦτα οὐκ ἔχουσαν
εἰκάσαι ὅ τι μοι πέπονθεν ὁ μειρακίσκος; ἀλλὰ μὴ
ἐλύπησά
 
 τι αὐτόν, ἔλεγον, ἤ τινος ἄλλης ἠράσθη
μισήσας ἐμέ; ἀλλ’ ὁ πατὴρ διεκώλυσεν αὐτόν;
πολλὰ τοιαῦτα ἡ ἀθλία ἔστρεφον. ἤδη δὲ περὶ
δείλην ὀψίαν ἧκέ μοι Δρόμων τὸ γραμμάτιον τουτὶ
παρ' αὐτοῦ κομίζων. ἀνάγνωθι λαβοῦσα, ὦ Χελιδόνιον·
οἶσθα γὰρ δή που γράμματα.

ΧΕΛΙΔΟΝΙΟΝ Φέρ' ἴδωμεν· τὰ γράμματα οὐ πάνυ σαφῆ,
ἀλλὰ ἐπισεσυρμένα δηλοῦντα ἔπειξίν τινα τοῦ
γεγραφότος. λέγει δέ “πῶς μὲν ἐφίλησά σε, ὦ
Δροσί, τοὺς θεοὺς ποιοῦμαι μάρτυρας.” 

 ΔΡΟΣΙΣ Αἰαῖ τάλαν, οὐδὲ τὸ χαίρειν προσέγραψε. 

 ΧΕΛΙΔΟΝΙΟΝ “Καὶ νῦν δὲ οὐ κατὰ μῖσος, ἀλλὰ κατ' ἀνάγκην
ἀφίσταμαί σου· ὁ πατὴρ γὰρ Ἀρισταινέτῳ
παρέδωκέ με φιλοσοφεῖν
 
 αὐτῷ, κἀκεῖνος—ἔμαθε







 
 γὰρ τὰ καθ' ἡμᾶς ἅπαντα—πάνυ πολλὰ ἐπετίμησέ
μοι ἀπρεπὲς εἶναι λέγων ἑταίρᾳ συνεῖναι Ἀρχιτέλους
καὶ Ἐρασικλείας υἱὸν ὄντα· πολὺ γὰρ
ἄμεινον εἶναι τὴν ἀρετὴν προτιμᾶν τῆς ἡδονῆς.” 

 ΔΡΟΣΙΣ Μὴ ὥρας
 
 ἵκοιτο ὁ λῆρος ἐκεῖνος τοιαῦτα
παιδεύων τὸ μειράκιον. 

 ΧΕΛΙΔΟΝΙΟΝ “Ὥστε ἀνάγκη πείθεσθαι αὐτῷ· παρακολουθεῖ
γὰρ ἀκριβῶς παραφυλάσσων, καὶ ὅλως οὐδὲ προσβλέπειν
ἄλλῳ οὐδενὶ ἔξεστιν ὅτι μὴ ἐκείνῳ· εἰ δὲ
σωφρονοῖμι καὶ πάντα πεισθείην αὐτῷ, ὑπισχνεῖται
πάνυ εὐδαίμονα ἔσεσθαί με καὶ ἐνάρετον καταστήσεσθαι
τοῖς πόνοις προγεγυμνασμένον. ταῦτά σοι
μόλις ἔγραψα ὑποκλέψας ἐμαυτόν. σὺ δέ μοι
εὐτύχει καὶ μέμνησο Κλεινίου.”

ΔΡΟΣΙΣ Τί σοι δοκεῖ ἡ ἐπιστολή, ὦ Χελιδόνιον; 

 ΧΕΛΙΔΟΝΙΟΝ Τὰ μὲν ἄλλα ἡ ἀπὸ Σκυθῶν ῥῆσις, τὸ δὲ “μέμνησο
Κλεινίου” ἔχει τινὰ ὑπόλοιπον ἐλπίδα. 

 ΔΡΟΣΙΣ Κἀμοὶ οὕτως ἔδοξεν· ἀπόλλυμαι δ’ οὖν ὑπὸ
τοῦ ἔρωτος. ὁ μέντοι Δρόμων ἔφασκε παιδεραστήν
τινα εἶναι τὸν Ἀρισταίνετον καὶ ἐπὶ προφάσει




 

τῶν μαθημάτων
 
 συνεῖναι τοῖς ὡραιοτάτοις τῶν
νέων καὶ ἰδίᾳ λογοποιεῖσθαι πρὸς τὸν Κλεινίαν
ὑποσχέσεις τινὰς ὑπισχνούμενον ὡς ἰσόθεον ἀποφανεῖ
αὐτόν. ἀλλὰ καὶ ἀναγιγνώσκει μετ' αὐτοῦ
ἐρωτικούς τινας λόγους τῶν παλαιῶν φιλοσόφων
πρὸς τοὺς μαθητάς, καὶ ὅλος
 
 περὶ τὸ μειράκιόν
ἐστιν. ἠπείλει δὲ καὶ τῷ πατρὶ τοῦ Κλεινίου
κατερεῖν ταῦτα. 

 ΧΕΛΙΔΟΝΙΟΝ Ἐχρῆν, ὦ Δροσί, γαστρίσαι τὸν Δρόμωνα. 


 
 ΔΡΟΣΙΣ Ἐγάστρισα, καὶ ἄνευ δὲ τούτου ἐμός ἐστι·
κέκνισται γὰρ κἀκεῖνος τῆς Νεβρίδος. 

 ΧΕΛΙΔΟΝΙΟΝ Θάρρει, πάντα ἔσται καλῶς. ἐγὼ δὲ καὶ ἐπιγράψειν
μοι δοκῶ ἐπὶ τοῦ τοίχου ἐν Κεραμεικῷ, ἔνθα
ὁ Ἀρχιτέλης εἴωθε περιπατεῖν, Ἀρισταίνετος διαφθείρει
Κλεινίαν, ὥστε καὶ ἐκ τούτου συνδραμεῖν τῇ
παρὰ τοῦ Δρόμωνος διαβολῇ. 

 ΔΡΟΣΙΣ Πῶς δ’ ἂν λάθοις ἐπιγράψασα; 

 ΧΕΛΙΔΟΝΙΟΝ Τῆς νυκτός, Δροσί, ἄνθρακά ποθεν λαβοῦσα. 

 ΔΡΟΣΙΣ Εὖ γε, συστράτευε μόνον, ὦ Χελιδόνιον, κατὰ τοῦ
ἀλαζόνος Ἀρισταινέτου.

ΤΡΥΦΑΙΝΑ Ἑταίραν δέ τις
 
 παραλαβὼν πέντε δραχμὰς
τὸ μίσθωμα δοὺς καθεύδει ἀποστραφεὶς δακρύων
καὶ στένων; ἀλλ’ οὔτε πέπωκας ἡδέως, οἶμαι,
οὔτε δειπνῆσαι μόνος ἠθέλησας· ἔκλαες γὰρ καὶ
παρὰ τὸ δεῖπνον, ἑώρων γάρ· καὶ νῦν δὲ οὐ διαλέλοιπας
ἀναλύζων
 
 ὥσπερ βρέφος. ταῦτα οὖν, ὦ
Χαρμίδη, τίνος ἕνεκα ποιεῖς; μὴ ἀποκρύψῃ με,
ὡς ἂν καὶ τοῦτο ἀπολαύσω τῆς νυκτὸς ἀγρυπνήσασα
μετὰ σοῦ. 

 ΧΑΡΜΙΔΗΣ Ἔρως με ἀπόλλυσιν, ὦ Τρύφαινα, καὶ οὐκέτ'
ἀντέχω πρὸς τὸ δεινόν. 

 ΤΡΥΦΑΙΝΑ Ἀλλ' ὅτι μὲν οὐκ ἐμοῦ ἐρᾷς, δῆλον· οὐ γὰρ ἂν
ἔχων με ἠμέλεις καὶ ἀπωθοῦ περιπλέκεσθαι θέλουσαν
καὶ τέλος διετείχιζες τὸ μεταξὺ ἡμῶν τῷ
ἱματίῳ δεδιὼς μὴ ψαύσαιμί σου. τίς δὲ ὅμως
 ἐκείνη ἐστίν, εἰπέ· τάχα γὰρ ἄν τι καὶ συντελέσαιμι
πρὸς τὸν ἔρωτα, οἶδα γὰρ ὡς χρὴ τὰ τοιαῦτα διακονεῖσθαι. 

 ΧΑΡΜΙΔΗΣ Καὶ μὴν οἶσθα καὶ πάνυ ἀκριβῶς αὐτὴν κἀκείνη
σέ· οὐ γὰρ ἀφανὴς ἑταίρα ἐστίν.

ΤΡΥΦΑΙΝΑ Εἰπὲ τοὔνομα, ὦ Χαρμίδη. 

 ΧΑΡΜΙΔΗΣ Φιλημάτιον, ὦ Τρύφαινα. 

 ΤΡΥΦΑΙΝΑ Ὁποτέραν λέγεις; δύο γάρ εἰσι· τὴν ἐκ Πειραιῶς,
τὴν ἄρτι διακεκορευμένην, ἧς ἐρᾷ Δαμύλος
 

ὁ τοῦ νῦν στρατηγοῦντος υἱός, ἢ τὴν ἑτέραν, ἣν
Παγίδα ἐπικαλοῦσιν; 

 ΧΑΡΜΙΔΗΣ Ἐκείνην, καὶ ἑάλωκα ὁ κακοδαίμων καὶ συνείλημμαι
πρὸς αὐτῆς. 

 ΤΡΥΦΑΙΝΑ Οὐκοῦν δι’ ἐκείνην ἔκλαες; 

 ΧΑΡΜΙΔΗΣ Καὶ μάλα. 

 ΤΡΥΦΑΙΝΑ Πολὺς δὲ χρόνος ἔστι σοι ἐρῶντι ἢ νεοτελής τις εἶ; 

 ΧΑΡΜΙΔΗΣ Οὐ νεοτελής, ἀλλὰ μῆνες ἑπτὰ σχεδὸν ἀπὸ
Διονυσίων, ὅτε πρώτως εἶδον αὐτην. 

 ΤΡΥΦΑΙΝΑ Εἶδες δὲ ὅλην ἀκριβῶς, ἢ τὸ πρόσωπον μόνον
καὶ ὅσα τοῦ σώματος φανερὰ
 
 [ἃ] εἶδες Φιληματίου,





 

καὶ ὡς χρῆν γυναῖκα πέντε καὶ τετταράκοντα ἔτη
γεγονυῖαν ἤδη; 

 ΧΑΡΜΙΔΗΣ Καὶ μὴν ἐπόμνυται δύο καὶ εἴκοσιν ἐς τὸν
ἐσόμενον Ἐλαφηβολιῶνα τελέσειν.

ΤΡΥΦΑΙΝΑ Σὺ δὲ ποτέροις πιστεύσειας ἄν, τοῖς ἐκείνης
ὅρκοις ἢ τοῖς σεαυτοῦ ὀφθαλμοῖς; ἐπίσκεψαι
γὰρ ἀκριβῶς ὑποβλέψας ποτὲ τοὺς κροτάφους
αὐτῆς, ἔνθα μόνον τὰς αὐτῆς τρίχας ἔχει· τὰ δὲ
ἄλλα φενάκη βαθεῖα. παρὰ δὲ τοὺς κροτάφους
ὁπόταν ἀσθενήσῃ τὸ φάρμακον, ᾧ βάπτεται,
ὑπολευκαίνεται τὰ πολλά. καίτοι τί τοῦτο; βίασαί
ποτε καὶ γυμνὴν αὐτὴν ἰδεῖν. 

 ΧΑΡΜΙΔΗΣ Οὐδεπώποτέ μοι πρὸς τοῦτο ἐνέδωκεν. 

 ΤΡΥΦΑΙΝΑ Εἰκότως· ἠπίστατο γὰρ μυσαχθησόμενόν σε τὰς
λεύκας. ὅλη δὲ ἀπὸ τοῦ αὐχένος ἐς τὰ γόνατα
 παρδάλει ἔοικεν. ἀλλὰ σὺ ἐδάκρυες τοιαύτῃ μὴ
συνών; ἦ που τάχα καὶ ἐλύπει σε καὶ ὑπερεώρα; 

 ΧΑΡΜΙΔΗΣ Ναί, ὦ Τρύφαινα, καίτοι τοσαῦτα παρ' ἐμοῦ
λαμβάνουσα. καὶ νῦν ἐπειδὴ χιλίας αἰτούσῃ οὐκ
εἶχον διδόναι ῥᾳδίως ἅτε ὑπὸ πατρὶ φειδομένῳ
τρεφόμενος, Μοσχίωνα ἐσδεξαμένη ἀπέκλεισέ με,
ἀνθ' ὧν λυπῆσαι καὶ αὐτὸς ἐθέλων αὐτὴν σὲ παρείληφα 


 
 ΤΡΥΦΑΙΝΑ Μὰ τὴν Ἀφροδίτην οὐκ ἂν ἧκον, εἴ μοι προεῖπέ
τις ὡς ἐπὶ τούτοις παραλαμβανοίμην, λυπῆσαι
ἄλλην, καὶ ταῦτα Φιλημάτιον τὴν σορόν. ἀλλ’
ἄπειμι, καὶ γὰρ ἤδη τρίτον τοῦτο ᾖσεν ἁλεκτρυών.

ΧΑΡΜΙΔΗΣ Μὴ σύ γε οὕτως ταχέως, ὦ Τρύφαινα· εἰ γὰρ
ἀληθῆ ἐστιν ἃ φῂς περὶ Φιληματίου, τὴν πηνήκην
καὶ ὅτι βάπτεται καὶ τὸ τῶν ἄλλων ἀλφῶν, οὐδὲ
προσβλέπειν ἂν ἔτι ἐδυνάμην αὐτῇ. 

 ΤΡΥΦΑΙΝΑ Ἐροῦ τὴν μητέρα, εἴ ποτε λέλουται μετ' αὐτῆς·
περὶ γὰρ τῶν ἐτῶν κἂν ὁ πάππος διηγήσεταί
 
 σοι,
εἴ γε ζῇ ἔτι. 

 ΧΑΡΜΙΔΗΣ Οὐκοῦν ἐπεὶ τοιαύτη ἐκείνη, ἀφῃρήσθω μὲν
ἤδη τὸ διατείχισμα, περιβάλλωμεν δὲ ἀλλήλους
καὶ φιλῶμεν καὶ ἀληθῶς συνῶμεν· Φιλημάτιον δὲ
πολλὰ χαιρέτω.

ΙΟΕΣΣΑ Θρύπτῃ, ὦ Λυσία, πρὸς ἐμέ; καὶ καλῶς, ὅτι
μήτε ἀργύριον πώποτε ᾔτησά σε μήτ' ἀπέκλεισα




 

ἐλθόντα, ἔνδον ἕτερος, εἰποῦσα, μήτε παραλογισάμενον
 τὸν πατέρα ἢ ὑφελόμενον τῆς μητρὸς
ἠνάγκασα ἐμοί τι κομίσαι, ὁποῖα αἱ ἄλλαι ποιοῦσιν,
ἀλλ’ εὐθὺς ἐξ ἀρχῆς ἄμισθον, ἀξύμβολον εἰσεδεξάμην,
οἶσθα ὅσους ἐραστὰς παραπεμψαμένη,
 

Θεοκλέα
 
 τὸν πρυτανεύοντα νῦν καὶ Πασίωνα τὸν
ναύκληρον καὶ τὸν συνέφηβόν σου Μέλισσον,
καίτοι ἔναγχος ἀποθανόντος αὐτῷ τοῦ πατρὸς καὶ
κύριον αὐτὸν ὄντα τῆς οὐσίας· ἐγὼ δὲ τὸν Φάωνα
μόνον εἶχον οὔτε τινὰ προσβλέπουσα ἕτερον οὔτε
προσιεμένη ὅτι μὴ σέ· ᾤμην γὰρ ἡ ἀνόητος
ἀληθῆ εἶναι ἃ ὤμνυες, καὶ διὰ τοῦτό σοι προσέχουσα
ὥσπερ ἡ Πηνελόπη ἐσωφρόνουν, ἐπιβοωμένης
τῆς μητρὸς καὶ πρὸς τὰς φίλας ἐγκαλούσης.
σὺ δὲ ἐπείπερ ἔμαθες ὑποχείριον ἔχων με τετηκυῖαν
ἐπὶ σοί, ἄρτι μὲν Λυκαίνῃ προσέπαιζες
ἐμοῦ ὁρώσης, ὡς λυποίης ἐμέ, ἄρτι δὲ σὺν ἐμοὶ
κατακείμενος ἐπῄνεις Μαγίδιον τὴν ψάλτριαν·
ἐγὼ δ’ ἐπὶ τούτοις δακρύω καὶ συνίημι ὑβριζομένη.
πρῴην δὲ ὁπότε συνεπίνετε Θράσων καὶ σὺ
καὶ Δίφιλος, παρῆσαν καὶ ἡ αὐλητρὶς Κυμβάλιον
καὶ Πυραλλὶς ἐχθρὰ οὖσα ἐμοί. σὺ δὲ τοῦτ'
εἰδὼς τὴν Κυμβάλιον μὲν οὔ μοι πάνυ ἐμέλησεν
ὅτι πεντάκις ἐφίλησας· σεαυτὸν γὰρ ὕβριζες
τοιαύτην φιλῶν· Πυραλλίδα δὲ ὅσον ἐνένευες, καὶ
πιὼν ἂν ἐκείνῃ μὲν ἀπέδειξας
 
 τὸ ποτήριον, ἀποδιδοὺς
δὲ τῷ παιδὶ πρὸς τὸ οὖς ἐκέλευες, εἰ μὴ
 



 

Πυραλλὶς αἰτήσειε, μὴ ἂν ἄλλῳ ἐγχέαι· τέλος δὲ
τοῦ μήλου ἀποδακών, ὁπότε τὸν Δίφιλον εἶδες
ἀσχολούμενον—ἐλάλει γὰρ Θράσωνι—προκύψας
 

πως εὐστόχως προσηκόντισας ἐς τὸν κόλπον
 αὐτῆς, οὐδὲ λαθεῖν γε πειρώμενος ἐμέ· ἡ δὲ
φιλήσασα μεταξὺ τῶν μαστῶν ὑπὸ τῷ ἀποδέσμῳ
παρεβύσατο.

ταῦτα οὖν τίνος ἕνεκα ποιεῖς; τί
σε ἢ μέγα ἢ μικρὸν ἐγὼ ἠδίκησα ἢ λελύπηκα; τίνα
ἕτερον εἶδον; οὐ πρὸς μόνον σὲ ζῶ; οὐ μέγα,
ὦ Λυσία, τοῦτο ποιεῖς γύναιον ἄθλιον λυπῶν
μεμηνὸς ἐπὶ σοί; ἔστι τις θεὸς ἡ Ἀδράστεια καὶ τὰ
τοιαῦτα ὁρᾷ· σὺ δέ ποτε λυπήσῃ τάχα, ἂν ἀκούσῃς
τι περὶ ἐμοῦ, κειμένην με ἤτοι βρόχῳ ἐμαυτὴν
ἀποπνίξασαν ἢ ἐς τὸ φρέαρ ἐπὶ κεφαλὴν ἐμπεσοῦσαν,
ἢ ἕνα γέ τινα τρόπον εὑρήσω θανάτου, ὡς
μηκέτ' ἐνοχλοίην βλεπομένη. πομπεύσεις τότε ὡς
μέγα καὶ λαμπρὸν ἔργον ἐργασάμενος. τί με
ὑποβλέπεις καὶ πρίεις
 
 τοὺς ὁδόντας; εἰ γάρ τι
ἐγκαλεῖς, εἰπέ, Πυθιὰς ἡμῖν αὕτη δικασάτω. τί
τοῦτο; οὐδὲ ἀποκρινάμενος ἀπέρχῃ καταλιπών με;
ὁρᾷς, ὦ Πυθιάς, οἷα πάσχω ὑπὸ Λυσίου; 

 ΠΥΘΙΑΣ Ὢ τῆς ἀγριότητος, τὸ μηδὲ ἐπικλασθῆναι δακρυούσης·
λίθος, οὐκ ἄνθρωπός ἐστι. πλὴν ἀλλ’
εἴ γε χρὴ τἀληθὲς εἰπεῖν, σύ, ὦ Ἰόεσσα, διέφθειρας
αὐτὸν ὑπεραγαπῶσα καὶ τοῦτο ἐμφαίνουσα. ἐχρῆν
δὲ μὴ πάνυ αὐτὸν ζηλοῦν· ὑπερόπται γὰρ αἰσθανόμενοι
γίγνονται. παῦ', ὦ τάλαινα, δακρύουσα,





 

καὶ ἤν μοι πείθῃ, ἅπαξ ἢ δὶς ἀπόκλεισον ἐλθόντα·
 ὄψει γὰρ ἀνακαιόμενον αὐτὸν πάνυ καὶ ἀντιμεμηνότα ἀληθῶς. 

 ΙΟΕΣΣΑ Ἀλλὰ μηδ’ εἴπῃς, ἄπαγε. ἀποκλείσω Λυσίαν;
εἴθε μὴ αὐτὸς ἀποσταίη φθάσας. 

 ΠΥΘΙΑΣ Ἀλλ' ἐπανέρχεται αὖθις. 

 ΙΟΕΣΣΑ Ἀπολώλεκας ἡμᾶς, ὦ Πυθιάς· ἠκρόαταί σου
ἴσως “ἀπόκλεισον” λεγούσης.

ΛΥΣΙΑΣ Οὐχὶ ταύτης ἕνεκεν, ὦ Πυθιάς, ἐπανελήλυθα,
ἣν οὐδὲ προσβλέψαιμι
 
 ἔτι τοιαύτην οὖσαν, ἀλλὰ
διὰ σέ, ὡς μὴ καταγιγνώσκῃς ἐμοῦ καὶ λέγῃς,
Ἄτεγκτος ὁ Λυσίας ἐστίν. 

 ΠΥΘΙΑΣ Ἀμέλει καὶ ἔλεγον, ὦ Λυσία. 

 ΛΥΣΙΑΣ Φέρειν οὖν ἐθέλεις, ὦ Πυθιάς, Ἰόεσσαν ταύτην
τὴν νῦν δακρύουσαν αὐτὸν ἐπιστάντα αὐτῇ ποτε
μετὰ νεανίου καθευδούσῃ ἐμοῦ ἀποστάσῃ; 

 ΠΥΘΙΑΣ Λυσία, τὸ μὲν ὅλον ἑταίρα ἐστί. πῶς δ’ οὖν
κατέλαβες αὐτοὺς συγκαθεύδοντας; 

 

 ΛΥΣΙΑΣ Ἕκτην σχεδὸν ταύτην ἡμέραν, νὴ Δί', ἕκτην γε,
δευτέρᾳ ἱσταμένου· τὸ τήμερον δὲ ἑβδόμη ἐστίν.
ὁ πατὴρ εἰδὼς ὡς πάλαι ἐρῴην ταυτησὶ τῆς
χρηστῆς, ἐνέκλεισέ με παραγγείλας τῷ θυρωρῷ μὴ
ἀνοίγειν· ἐγὼ δέ, οὐ γὰρ ἔφερον μὴ οὐχὶ συνεῖναι
αὐτῇ, τὸν Δρόμωνα ἐκέλευσα παρακύψαντα παρὰ
τὸν θριγκὸν τῆς αὐλῆς, ᾗ ταπεινότατον ἦν, ἀναδέξασθαί
με ἐπὶ τὸν νῶτον
 
· ῥᾷον γὰρ οὕτως ἀναβήσεσθαι
 ἔμελλον. τί ἂν μακρὰ λέγοιμι; ὑπερέβην,
ἦκον, τὴν αὔλειον εὗρον ἀποκεκλεισμένην ἐπιμελῶς·
μέσαι γὰρ νύκτες ἦσαν. οὐκ ἔκοψα δ’ οὖν, ἀλλ’
ἐπάρας ἠρέμα τὴν θύραν, ἤδη δὲ καὶ ἄλλοτ' ἐπεποιήκειν
αὐτό, παραγαγὼν τὸν στροφέα παρεισῆλθον
ἀψοφητί. ἐκάθευδον δὲ πάντες, εἶτα ἐπαφώμενος
τοῦ τοίχου ἐφίσταμαι τῇ κλίνῃ.

ΙΟΕΣΣΑ Τί ἐρεῖς, ὦ Δάματερ; ἀγωνιῶ γάρ. 

 ΛΥΣΙΑΣ Ἐπειδὴ δὲ οὐχ ἑώρων τὸ ἆσθμα ἕν, τὸ μὲν
πρῶτον ᾤμην τὴν Λυδὴν αὐτῇ συγκαθεύδειν· τὸ
δ’ οὐκ ἦν, ὦ Πυθιάς, ἀλλ’ ἐφαψάμενος εὗρον
ἀγένειόν τινα πάνυ ἁπαλόν, ἐν χρῷ κεκαρμένον,
μύρων καὶ αὐτὸν ἀποπνέοντα. τοῦτο ἰδὼν εἰ μὲν
καὶ ξίφος ἔχων ἦλθον, οὐκ ἂν ὤκνησα, εὖ ἴστε.
τί γελᾶτε, ὦ Πυθιάς; γέλωτος ἄξια δοκῶ σοι διηγεῖσθαι; 


 
 ΙΟΕΣΣΑ Τοῦτό σε, ὦ Λυσία, λελύπηκεν; ἡ Πυθιὰς αὕτη
μοι συνεκάθευδε. 

 ΠΥΘΙΑΣ Μὴ λέγε, ὦ Ἰόεσσα, πρὸς αὐτόν. 

 ΙΟΕΣΣΑ Τί μὴ λέγω; Πυθιὰς ἦν, φίλτατε, μετακληθεῖσα
ὑπ' ἐμοῦ, ὡς ἅμα καθεύδοιμεν· ἐλυπούμην
γὰρ σὲ μὴ ἔχουσα.

ΛΥΣΙΑΣ Πυθιὰς ὁ ἐν χρῷ κεκαρμένος; εἶτα δι’ ἕκτης
ἡμέρας ἀνεκόμησε τοσαύτην κόμην; 

 ΙΟΕΣΣΑ Ἀπὸ τῆς νόσου ἐξυρήσατο, ὦ Λυσία· ὑπέρρεον
γὰρ αὐτῇ αἱ τρίχες. νῦν δὲ καὶ τὴν πηνήκην ἐπέθετο.
δεῖξον, ὦ Πυθιάς, δεῖξον οὕτως ὄν, πεῖσον
αὐτόν. ἰδοὺ τὸ μειράκιον ὁ μοιχὸς ὃν ἐζηλοτύπεις. 

 ΛΥΣΙΑΣ Οὐκ ἐχρῆν οὖν, ὦ Ἰόεσσα, καὶ ταῦτα ἐρῶντα
ἐφαψάμενον αὐτόν; 


 
 ΙΟΕΣΣΑ Οὐκοῦν σὺ μὲν ἤδη πέπεισαι· βούλει δὲ ἀντιλυπήσω
σε καὶ αὐτή; ὀργίζομαι δικαίως ἐν τῷ μέρει. 

 ΛΥΣΙΑΣ Μηδαμῶς, ἀλλὰ πίνωμεν ἤδη, καὶ Πυθιὰς μεθ'
ἡμῶν· ἄξιον γὰρ αὐτὴν παρεῖναι ταῖς σπονδαῖς. 


 
 ΙΟΕΣΣΑ Παρέσται. οἷα πέπονθα διὰ σέ, ὦ γενναιότατε
νεανίσκων Πυθίας. 

 ΠΥΘΙΑΣ Ἀλλὰ καὶ διήλλαξα ὑμᾶς ὁ αὐτός, ὥστε μή μοι
χαλέπαινε. πλὴν τὸ δεῖνα, ὅρα, ὦ Λυσία, μή τινι
εἴπῃς τὸ περὶ τῆς κόμης.

ΛΕΟΝΤΙΧΟΣ Ἐν δὲ τῇ πρὸς τοὺς Γαλάτας μάχῃ εἰπέ, ὦ
Χηνίδα, ὅπως μὲν προεξήλασα τῶν ἄλλων ἱππέων
ἐπὶ τοῦ ἵππου τοῦ λευκοῦ, ὅπως δὲ οἱ Γαλάται
καίτοι ἄλκιμοι ὄντες ἔτρεσάν μ' 
 
 εὐθὺς ὡς εἶδον
καὶ οὐθεὶς ἔτι ὑπέστη. τότε τοίνυν ἐγὼ τὴν μὲν
λόγχην ἀκοντίσας διέπειρα τὸν ἵππαρχον αὐτὸν καὶ
τὸν ἵππον, ἐπὶ δὲ τὸ συνεστηκὸς ἔτι αὐτῶν—ἦσαν
γάρ τινες οἳ ἔμενον διαλύσαντες μὲν τὴν φάλαγγα,
ἐς πλαίσιον δὲ συναγαγόντες αὑτούς—ἐπὶ τούτους
ἐγὼ σπασάμενος τὴν σπάθην ἅπαντι τῷ θυμῷ
ἐπελάσας ἀνατρέπω μὲν ὅσον ἑπτὰ τοὺς προεστῶτας
αὐτῶν τῇ ἐμβολῇ τοῦ ἵππου· τῷ ξίφει δὲ
 κατενεγκὼν διέτεμον τῶν λοχαγῶν ἑνὸς ἐς δύο τὴν
κεφαλὴν αὐτῷ κράνει. ὑμεῖς δέ, ὦ Χηνίδα, μετ'
ὀλίγον ἐπέστητε ἤδη φευγόντων.

ΧΗΝΙΔΑΣ Ὅτε γάρ, ὦ Λεόντιχε, περὶ Παφλαγονίαν
ἐμονομάχησας τῷ σατράπῃ, οὐ
 
 μεγάλα ἐπεδείξω
καὶ τότε; 

 ΛΕΟΝΤΙΧΟΣ Καλῶς ὑπέμνησας οὐκ ἀγεννοῦς οὐδ’ ἐκείνης
τῆς πράξεως· ὁ γὰρ σατράπης μέγιστος ὤν,
ὁπλομάχων ἄριστος δοκῶν εἶναι, καταφρονήσας
τοῦ Ἑλληνικοῦ, προπηδήσας ἐς τὸ μέσον προὐκαλεῖτο
εἴ τις ἐθέλοι αὐτῷ μονομαχῆσαι. οἱ μὲν οὖν
ἄλλοι κατεπεπλήγεσαν οἱ λοχαγοὶ καὶ οἱ ταξίαρχοι
καὶ ὁ ἡγεμὼν αὐτὸς καίτοι οὐκ ἀγεννὴς ἄνθρωπος
ὤν· Ἀρίσταιχμος γὰρ ἡμῶν
 
 ἡγεῖτο Αἰτωλὸς
ἀκοντιστὴς ἄριστος, ἐγὼ δὲ ἐχιλιάρχουν ἔτι.
τολμήσας δ’ ὅμως καὶ τοὺς ἑταίρους ἐπιλαμβανομένους
ἀποσεισάμενος, ἐδεδοίκεσαν γὰρ ὑπὲρ ἐμοῦ
ὁρῶντες ἀποστίλβοντα μὲν τὸν βάρβαρον ἐπιχρύσοις
τοῖς ὅπλοις, μέγαν δὲ καὶ φοβερὸν ὄντα τὸν
λόφον, κραδαίνοντα τὴν λόγχην— 

 ΧΗΝΙΔΑΣ Κἀγὼ ἔδεισα τότε, ὦ Λεόντιχε, καὶ οἶσθα ὡς
εἰχόμην σου δεόμενος μὴ προκινδυνεύειν· ἀβίωτα
γὰρ ἦν μοι σοῦ ἀποθανόντος.

ΛΕΟΝΤΙΧΟΣ Ἀλλ' ἐγὼ τολμήσας παρῆλθον ἐς τὸ μέσον οὐ
χεῖρον τοῦ Παφλαγόνος ὡπλισμένος, ἀλλὰ πάγχρυσος
καὶ αὐτός, ὥστε βοὴ εὐθὺς ἐγένετο καὶ παρ'
ἡμῶν καὶ παρὰ τῶν βαρβάρων· ἐγνώρισαν γάρ με





 

κἀκεῖνοι ἰδόντες ἀπὸ τῆς πέλτης μάλιστα καὶ τῶν
φαλάρων καὶ τοῦ λόφου. εἰπέ, ὦ Χηνίδα, τίνι με
τότε πάντες εἴκαζον; 

 ΧΗΝΙΔΑΣ Τίνι δὲ ἄλλῳ ἢ Ἀχιλλεῖ νὴ Δία τῷ Θέτιδος καὶ
 Πηλέως; οὕτως ἔπρεπέ μέν σοι ἡ κόρυς, ἡ φοινικὶς
δὲ ἐπήνθει καὶ ἡ πέλτη ἐμάρμαιρεν. 

 ΛΕΟΝΤΙΧΟΣ Ἐπεὶ δὲ συνέστημεν, ὁ βάρβαρος πρότερος
 

τιτρώσκει με ὀλίγον ὅσον ἐπιψαῦσαι
 
 τῷ δόρατι
μικρὸν ὑπὲρ τὸ γόνυ, ἐγὼ δὲ διελάσας τὴν ἀσπίδα
τῇ σαρίσῃ παίω διαμπὰξ ἐς τὸ στέρνον, εἶτ'
ἐπιδραμὼν ἀπεδειροτόμησα τῇ σπάθῃ ῥᾳδίως
καὶ τὰ ὅπλα ἔχων ἐπανῆλθον ἅμα καὶ τὴν κεφαλὴν
ἐπὶ τῆς σαρίσης πεπηγυῖαν κομίζων λελουμένος τῷ φόνῳ.

ΥΜΝΙΣ Ἄπαγε, ὦ Λεόντιχε, μιαρὰ ταῦτα καὶ φοβερὰ
περὶ σαυτοῦ διηγῇ, καὶ οὐκ ἂν ἔτι σε οὐδὲ προσβλέψειέ
τις οὕτω χαίροντα τῷ λύθρῳ, οὐχ ὅπως
συμπίοι ἢ συγκοιμηθείη. ἔγωγ' οὖν ἄπειμι. 

 ΛΕΟΝΤΙΧΟΣ Διπλάσιον ἀπόλαβε τὸ μίσθωμα. 

 ΥΜΝΙΣ Οὐκ ἂν ὑπομείναιμι ἀνδροφόνῳ συγκαθεύδειν. 


 
 ΛΕΟΝΤΙΧΟΣ Μὴ δέδιθι, ὦ Ὑμνί· ἐν Παφλαγόσιν ἐκεῖνα
πέπρακται, νῦν δὲ εἰρήνην ἄγω. 

 ΥΜΝΙΣ Ἀλλ' ἐναγὴς ἄνθρωπος εἶ, καὶ τὸ αἷμα κατέσταζέ
σου ἀπὸ τῆς κεφαλῆς τοῦ βαρβάρου, ἣν ἔφερες
ἐπὶ τῇ σαρίσῃ. εἶτ' ἐγὼ τοιοῦτον ἄνδρα περιβάλω
 

καὶ φιλήσω; μή, ὦ Χάριτες, γένοιτο· οὐδὲν γὰρ
οὗτος ἀμείνων τοῦ δημίου. 

 ΛΕΟΝΤΙΧΟΣ Καὶ μὴν εἴ με εἶδες ἐν τοῖς ὅπλοις, εὖ οἶδα,
ἠράσθης ἄν. 

 ΥΜΝΙΣ Ἀκούουσα μόνον, ὦ Λεόντιχε, ναυτιῶ καὶ
φρίττω καὶ τὰς σκιάς μοι δοκῶ ὁρᾶν καὶ τὰ εἴδωλα
τῶν πεφονευμένων καὶ μάλιστα τοῦ ἀθλίου λοχαγοῦ
ἐς δύο τὴν κεφαλὴν διῃρημένου. τί οἴει, τὸ
ἔργον αὐτὸ καὶ τὸ αἷμα εἰ ἐθεασάμην
 
 καὶ κειμένους
 τοὺς νεκρούς; ἐκθανεῖν δή
 
 μοι δοκῶ· οὐδ’
ἀλεκτρυόνα πώποτε φονευόμενον εἶδον. 

 ΛΕΟΝΤΙΧΟΣ Οὕτως ἀγεννής, ὦ Ὑμνί, καὶ μικρόψυχος εἶ;
ἐγὼ δὲ ᾤμην ἡσθήσεσθαί σε ἀκούουσαν. 

 ΥΜΝΙΣ Ἀλλὰ τέρπε τοῖς διηγήμασι τούτοις εἴ τινας
Λημνιάδας ἢ Δαναΐδας εὕροις· ἐγὼ δ’ ἀποτρέχω






 

παρὰ τὴν μητέρα, ἕως ἔτι ἡμέρα ἐστίν. ἕπου καὶ
σύ, ὦ Γραμμί· σὺ δὲ ἔρρωσο, χιλιάρχων ἄριστε
καὶ φονεῦ ὁπόσων ἂν ἐθέλῃς.

ΛΕΟΝΤΙΧΟΣ Μεῖνον, ὦ Ὑμνί, μεῖνον—ἀπελήλυθε. 

 ΧΗΝΙΔΑΣ Σὺ γάρ, ὦ Λεόντιχε, ἀφελῆ παιδίσκην κατεφόβησας
ἐπισείων λόφους καὶ ἀπιθάνους ἀριστείας
διεξιών· ἐγὼ δὲ ἑώρων εὐθὺς ὅπως χλωρὰ ἐγένετο
ἔτι σου τὰ κατὰ τὸν λοχαγὸν ἐκεῖνα διηγουμένου
καὶ συνέστειλε τὸ πρόσωπον καὶ ὑπέφριξεν, ἐπεὶ
διακόψαι τὴν κεφαλὴν ἔφης. 

 ΛΕΟΝΤΙΧΟΣ Ὤιμην ἐρασμιώτερος αὐτῇ φανεῖσθαι. ἀλλὰ καὶ
σύ με προσαπολώλεκας, ὦ Χηνίδα, τὸ μονομάχιον ὑποβαλών. 

 ΧΗΝΙΔΑΣ Οὐκ ἔδει γὰρ συνεπιψεύδεσθαί σοι ὁρῶντα τὴν
αἰτίαν τῆς ἀλαζονείας; σὺ δὲ πολὺ φοβερώτερον
 

αὐτὸ ἐποίησας. ἔστω γάρ, ἀπέτεμες τοῦ κακοδαίμονος
Παφλαγόνος τὴν κεφαλήν, τί καὶ κατέπηξας
αὐτὴν ἐπὶ τῆς σαρίσης, ὥστε σου καταρρεῖν
τὸ αἷμα;

ΛΕΟΝΤΙΧΟΣ Τοῦτο μιαρὸν ὡς ἀληθῶς, ὦ Χηνίδα, ἐπεὶ τά
γε ἄλλα οὐ κακῶς συνεπέπλαστο. ἄπιθι δ’ οὖν καὶ
πεῖσον αὐτὴν συγκαθευδήσουσαν. 


 
 ΧΗΝΙΔΑΣ Λέγω οὖν ὡς ἐψεύσω ἅπαντα γενναῖος αὐτῇ
δόξαι βουλόμενος; 


 
 ΛΕΟΝΤΙΧΟΣ Αἰσχρόν, ὦ Χηνίδα. 

 ΧΗΝΙΔΑΣ Καὶ μὴν οὐκ ἄλλως ἀφίκοιτο. ἑλοῦ τοίνυν
θάτερον ἢ μισεῖσθαι ἀριστεὺς εἶναι δοκῶν ἢ
καθεύδειν μετὰ Ὑμνίδος ἐψεῦσθαι ὁμολογῶν. 

 ΛΕΟΝΤΙΧΟΣ Χαλεπὰ μὲν ἄμφω· αἱροῦμαι δ’ ὅμως τὴν
Ὑμνίδα. ἄπιθι οὖν καὶ λέγε, ὦ Χηνίδα, ἐψεῦσθαι
μέν, μὴ πάντα δέ.

ΔΩΡΙΩΝ Νῦν με ἀποκλείεις, ὦ Μυρτάλη, νῦν, ὅτε
πένης ἐγενόμην διὰ σέ, ὅτε δέ σοι τοσαῦτα ἐκόμιζον,
ἐρώμενος, ἀνήρ, δεσπότης, πάντ' ἦν ἐγώ. ἐπεὶ δ’
ἐγὼ μὲν αὖος ἤδη ἀκριβῶς, σὺ δὲ τὸν Βιθυνὸν
ἔμπορον εὕρηκας ἐραστήν, ἀποκλείομαι μὲν ἐγὼ
καὶ πρὸ τῶν θυρῶν ἕστηκα δακρύων, ὁ δὲ τῶν
νυκτῶν φιλεῖται καὶ μόνος ἔνδον ἐστὶ καὶ παννυχίζεται,
καὶ κυεῖν φῂς ἀπ' αὐτοῦ. 


 
 ΜΥΡΤΑΛΗ Ταῦτά με ἀποπνίγει, Δωρίων, μάλιστα ὁπόταν
λέγῃς ὡς πολλὰ ἔδωκας καὶ πένης γεγένησαι δι’
ἐμέ. λόγισαι γοῦν ἅπαντα ἐξ ἀρχῆς ὁπόσα μοι ἐκόμισας.

ΔΩΡΙΩΝ Εὖ γε, ὦ Μυρτάλη, λογισώμεθα. ὑποδήματα
ἐκ Σικυῶνος τὸ πρῶτον δύο δραχμῶν· τίθει δύο δραχμάς. 

 ΜΥΡΤΑΛΗ Ἀλλ' ἐκοιμήθης νύκτας δύο. 
 
 ΔΩΡΙΩΝ Καὶ ὁπότε ἧκον ἐκ Συρίας, ἀλάβαστρον μύρου
ἐκ Φοινίκης, δύο καὶ τοῦτο δραχμῶν νὴ τὸν Ποσειδῶ. 

 ΜΥΡΤΑΛΗ Ἐγὼ δέ σοι ἐκπλέοντι τὸ μικρὸν ἐκεῖνο χιτώνιον
τὸ μέχρι τῶν μηρῶν, ὡς ἔχοις ἐρέττων,
Ἐπιούρου τοῦ πρωρέως ἐκλαθομένου αὐτὸ παρ'
ἡμῖν, ὁπότε ἐκάθευδε παρ' ἐμοί. 

 ΔΩΡΙΩΝ Ἀπέλαβεν αὐτὸ γνωρίσας ὁ Ἐπίουρος πρῴην ἐν
Σάμῳ μετὰ πολλῆς γε, ὦ θεοί, τῆς μάχης. κρόμμυα
 

δὲ ἐκ Κύπρου καὶ σαπέρδας πέντε καὶ
πέρκας τέτταρας, ὁπότε κατεπλεύσαμεν ἐκ Βοσπόρου,
ἐκόμισά σοι. τί οὖν; καὶ ἄρτους ὀκτὼ




 

ναυτικοὺς ἐν γυργάθῳ ξηροὺς καὶ ἰσχάδων βῖκον
ἐκ Καρίας καὶ ὕστερον ἐκ Πατάρων σανδάλια
ἐπίχρυσα, ὦ ἀχάριστε· καὶ τυρόν ποτε μέμνημαι
τὸν μέγαν ἐκ Γυθίου. 

 ΜΥΡΤΑΛΗ Πέντε ἴσως δραχμῶν, ὦ Δωρίων, πάντα ταῦτα.

ΔΩΡΙΩΝ Ὦ Μυρτάλη, ὅσα ναύτης ἄνθρωπος ἐδυνάμην
μισθοῦ ἐπιπλέων. νῦν γὰρ ἤδη τοίχου
ἄρχω τοῦ δεξιοῦ καὶ σὺ ἡμῶν ὑπερορᾷς, πρῴην δὲ
ὁπότε τὰ Ἀφροδίσια ἦν, οὐχὶ δραχμὴν ἔθηκα πρὸ
τοῖν ποδοῖν τῆς Ἀφροδίτης σοῦ ἕνεκεν ἀργυρᾶν;
καὶ πάλιν τῇ μητρὶ εἰς ὑποδήματα δύο δραχμὰς
καὶ Λυδῇ ταύτῃ πολλάκις εἰς τὴν χεῖρα νῦν μὲν
δύο, νῦν δὲ τέτταρας ὀβολούς. ταῦτα πάντα συντεθέντα
οὐσία ναύτου ἀνδρὸς ἦν. 


 
 ΜΥΡΤΑΛΗ Τὰ κρόμμυα καὶ οἱ σαπέρδαι, ὦ Δωρίων; 

 ΔΩΡΙΩΝ Ναί· οὐ γὰρ εἶχον πλείω κομίζειν· οὐ γὰρ ἂν
ἤρεττον, εἴ γε πλουτῶν ἐτύγχανον. τῇ μητρὶ δὲ
οὐδὲ κεφαλίδα μίαν σκορόδου ἐκόμισα πώποτε.
ἡδέως δ’ ἂν ἔμαθον ἅτινά σοι παρὰ Βιθυνοῦ τὰ δῶρα. 

 ΜΥΡΤΑΛΗ Τουτὶ πρῶτον ὁρᾷς
 
 τὸ χιτώνιον; ἐκεῖνος
ἐπρίατο, καὶ τὸν ὅρμον τὸν παχύτερον. 


 
 ΔΩΡΙΩΝ Ἐκεῖνος; ᾔδειν γάρ σε πάλαι ἔχουσαν. 

 ΜΥΡΤΑΛΗ Ἀλλ' ὃν ᾔδεις,
 
 πολὺ λεπτότερος ἦν καὶ σμαράγδους
οὐκ εἶχε. καὶ ἐλλόβια ταυτὶ καὶ δάπιδα, καὶ
πρῴην δύο μνᾶς, καὶ τὸ ἐνοίκιον κατέβαλεν ὑπὲρ
ἡμῶν, οὐ σάνδαλα Παταρικὰ καὶ τυρὸν Γυθιακὸν
καὶ φληνάφους.

ΔΩΡΙΩΝ Ἀλλὰ ἐκεῖνο οὐ λέγεις, οἵῳ ὄντι συγκαθεύδεις
αὐτῷ; ἔτη μὲν ὑπὲρ τὰ πεντήκοντα πάντως, ἀναφαλαντίας
καὶ τὴν χρόαν οἷος κάραβος. οὐδὲ τοὺς
ὀδόντας αὐτοῦ ὁρᾷς; αἱ μὲν γὰρ χάριτες, ὦ
Διοσκόρω, πολλαί, καί μάλιστα ὁπόταν ᾄδῃ καὶ
ἁβρὸς εἶναι θέλῃ, ὄνος αὐτολυρίζων,
 
 φασίν.
ἀλλὰ ὄναιο αὐτοῦ ἀξία γε οὖσα καὶ γένοιτο ὑμῖν
παιδίον ὅμοιον τῷ πατρί, ἐγὼ δὲ καὶ αὐτὸς εὑρήσω
Δελφίδα ἢ Κυμβάλιόν τινα τῶν κατ' ἐμὲ ἢ τὴν
γείτονα ὑμῶν τὴν αὐλητρίδα ἢ πάντως τινά.
 δάπιδας δὲ καὶ ὅρμους καὶ διμναῖα μισθώματα οὐ
πάντες ἔχομεν. 

 ΜΥΡΤΑΛΗ Ὦ μακαρία ἐκείνη, ἥτις ἐραστὴν σέ, ὦ Δωρίων,
ἕξει· κρόμμυα γὰρ αὐτῇ οἴσεις ἐκ Κύπρου καὶ τυρόν,
ὅταν ἐκ Γυθίου καταπλέῃς.

ΚΟΧΛΙΣ Τί δακρύεις, ὦ Παρθενί, ἢ πόθεν κατεαγότας
τοὺς αὐλοὺς φέρεις; 

 ΠΑΡΘΕΝΙΣ Ὁ στρατιώτης ὁ Αἰτωλὸς ὁ μέγας
 
 ὁ Κροκάλης
ἐρῶν ἐρράπισέ με αὐλοῦσαν εὑρὼν παρὰ τῇ
Κροκάλῃ ὑπὸ τοῦ ἀντεραστοῦ αὐτοῦ Γόργου
μεμισθωμένην καὶ τούς τε αὐλούς μου συνέτριψε
καὶ τὴν τράπεζαν μεταξὺ δειπνούντων ἀνέτρεψε καὶ
τὸν κρατῆρα ἐξέχεεν ἐπεισπαίσας
 
. τὸν μὲν γὰρ
ἀγροῖκον ἐκεῖνον τὸν Γόργον ἀπὸ τοῦ συμποσίου
κατασπάσας τῶν τριχῶν ἔπαιον περιστάντες αὐτός
τε ὁ στρατιώτης—Δεινόμαχος, οἶμαι, καλεῖται—καὶ
ὁ συστρατιώτης αὐτοῦ· ὥστε οὐκ οἶδα εἰ
βιώσεται ὁ ἄνθρωπος, ὦ Κοχλί· αἷμά τε γὰρ
 ἐρρύη πολὺ ἀπὸ τῶν ῥινῶν καὶ τὸ πρόσωπον ὅλον
ἐξῴδηκεν αὐτοῦ καὶ πελιδνόν ἐστιν.

ΚΟΧΛΙΣ Ἐμάνη ὁ ἄνθρωπος ἢ μέθη τις ἦν καὶ παροινία
τὸ πρᾶγμα; 

 ΠΑΡΘΕΝΙΣ Ζηλοτυπία τις, ὦ Κοχλί, καὶ ἔρως ἔκτοπος·
ἡ Κροκάλη δὲ, οἶμαι, δύο τάλαντα αἰτήσασα, εἰ






 

βούλεται μόνος ἔχειν αὐτήν, ἐπεὶ μὴ ἐδίδου ὁ
Δεινόμαχος, ἐκεῖνον μὲν ἀπέκλεισεν ἥκοντα προσαράξασά
γε αὐτῷ τὰς θύρας, ὡς ἐλέγετο, τὸν
Γόργον δὲ Οἰνοέα τινὰ γεωργὸν εὔπορον ἐκ
πολλοῦ ἐρῶντα καὶ χρηστὸν ἄνθρωπον προσιεμένη
ἔπινε μετ' αὐτοῦ κἀμὲ παρέλαβεν αὐλήσουσαν
αὐτοῖς. ἤδη δὲ προχωροῦντος τοῦ πότου ἐγὼ μὲν
ὑπέκρεκόν τι τῶν Λυδίων, ὁ γεωργὸς δὲ ἤδη
ἀνίστατο ὡς ὀρχησόμενος, ἡ Κροκάλη δὲ ἐκρότει,
καὶ πάντα ἦν ἡδέα· ἐν τοσούτῳ δὲ κτύπος
ἠκούετο καὶ βοὴ καὶ ἡ αὔλειος ἠράσσετο, καὶ μετὰ
μικρὸν ἐπεισέπεσον ὅσον ὀκτὼ νεανίσκοι μάλα
καρτεροὶ καὶ ὁ Μεγαρεὺς
 
 ἐν αὐτοῖς. εὐθὺς οὖν
ἀνετέτραπτο πάντα καὶ ὁ Γόργος, ὥσπερ ἔφην,
ἐπαίετο καὶ ἐπατεῖτο χαμαὶ κείμενος· ἡ Κροκάλη
δὲ οὐκ οἶδ’ ὅπως ἔφθη ὑπεκφυγοῦσα παρὰ τὴν
 γείτονα Θεσπιάδα· ἐμὲ δὲ ῥαπίσας ὁ Δεινόμαχος,
Ἐκφθείρου, φησί, κατεαγότας μοι τοὺς αὐλοὺς
προσρίψας. καὶ νῦν ἀποτρέχω φράσουσα ταῦτα τῷ
δεσπότῃ· ἀπέρχεται δὲ καὶ ὁ γεωργὸς ὀψόμενός
τινας φίλους τῶν ἀστικῶν, οἳ παραδώσουσι τοῖς
πρυτανεῦσι τὸν Μεγαρέα.

ΚΟΧΛΙΣ Ταῦτ' ἐστὶν ἀπολαῦσαι τῶν στρατιωτικῶν
τούτων ἐραστῶν, πληγὰς καὶ δίκας· τὰ δὲ ἄλλα
ἡγεμόνες εἶναι καὶ χιλίαρχοι λέγοντες, ἤν τι δοῦναι
δέῃ, Περίμεινον, φασί, τὴν σύνταξιν, ὁπόταν ἀπολάβω






 

τὴν μισθοφοράν, καὶ ποιήσω πάντα. ἐπιτριβεῖεν δ’
οὖν ἀλαζόνες ὄντες· ἔγωγ' οὖν εὖ ποιῶ μὴ
προσιεμένη αὐτοὺς τὸ παράπαν. ἁλιεύς τις ἐμοὶ
γένοιτο ἢ ναύτης ἢ γεωργὸς ἰσότιμος κολακεύειν
 εἰδὼς μικρὰ καὶ κομίζων πολλά, οἱ δὲ τοὺς λόφους
ἐπισείοντες οὗτοι καὶ τὰς μάχας διηγούμενοι,
ψόφοι, ὦ Παρθενί.