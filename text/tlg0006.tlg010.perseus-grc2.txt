

Ἄτλας, ὁ χαλκέοισι νώτοις οὐρανὸν

θεῶν παλαιὸν οἶκον ἐκτρίβων, θεῶν

μιᾶς ἔφυσε Μαῖαν, ἣ ʼμʼ ἐγείνατο

Ἑρμῆν μεγίστῳ Ζηνί, δαιμόνων λάτριν.

ἥκω δὲ Δελφῶν τήνδε γῆν, ἵνʼ ὀμφαλὸν

μέσον καθίζων Φοῖβος ὑμνῳδεῖ βροτοῖς

τά τʼ ὄντα καὶ μέλλοντα θεσπίζων ἀεί.

ἔστιν γὰρ οὐκ ἄσημος Ἑλλήνων πόλις,

τῆς χρυσολόγχου Παλλάδος κεκλημένη,

οὗ παῖδʼ Ἐρεχθέως Φοῖβος ἔζευξεν γάμοις

βίᾳ Κρέουσαν, ἔνθα προσβόρρους πέτρας

Παλλάδος ὑπʼ ὄχθῳ τῆς Ἀθηναίων χθονὸς

Μακρὰς καλοῦσι γῆς ἄνακτες Ἀτθίδος.

ἀγνὼς δὲ πατρί — τῷ θεῷ γὰρ ἦν φίλον —

γαστρὸς διήνεγκʼ ὄγκον. ὡς δʼ ἦλθεν χρόνος,

τεκοῦσʼ ἐν οἴκοις παῖδʼ ἀπήνεγκεν βρέφος

ἐς ταὐτὸν ἄντρον οὗπερ ηὐνάσθη θεῷ

Κρέουσα, κἀκτίθησιν ὡς θανούμενον

κοίλης ἐν ἀντίπηγος εὐτρόχῳ κύκλῳ,

προγόνων νόμον σῴζουσα τοῦ τε γηγενοῦς

Ἐριχθονίου. κείνῳ γὰρ ἡ Διὸς κόρη

φρουρὼ παραζεύξασα φύλακε σώματος

δισσὼ δράκοντε, παρθένοις Ἀγλαυρίσι

δίδωσι σῴζειν· ὅθεν Ἐρεχθείδαις ἐκεῖ

νόμος τις ἔστιν ὄφεσιν ἐν χρυσηλάτοις

τρέφειν τέκνα. ἀλλʼ ἣν εἶχε παρθένος χλιδὴν

τέκνῳ προσάψασʼ ἔλιπεν ὡς θανουμένῳ.

κἄμʼ ὢν ἀδελφὸς Φοῖβος αἰτεῖται τάδε·

ὦ σύγγονʼ, ἐλθὼν λαὸν εἰς αὐτόχθονα

κλεινῶν Ἀθηνῶν — οἶσθα γὰρ θεᾶς πόλιν —

λαβὼν βρέφος νεογνὸν ἐκ κοίλης πέτρας

αὐτῷ σὺν ἄγγει σπαργάνοισί θʼ οἷς ἔχει

ἔνεγκε Δελφῶν τἀμὰ πρὸς χρηστήρια,

καὶ θὲς πρὸς αὐταῖς εἰσόδοις δόμων ἐμῶν.

τὰ δʼ ἄλλʼ — ἐμὸς γάρ ἐστιν, ὡς εἰδῇς, ὁ παῖς —

ἡμῖν μελήσει. Λοξίᾳ δʼ ἐγὼ χάριν

πράσσων ἀδελφῷ πλεκτὸν ἐξάρας κύτος

ἤνεγκα, καὶ τὸν παῖδα κρηπίδων ἔπι

τίθημι ναοῦ τοῦδʼ, ἀναπτύξας κύτος

ἑλικτὸν ἀντίπηγος, ὡς ὁρῷθʼ ὁ παῖς.

κυρεῖ δʼ ἅμʼ ἱππεύοντος ἡλίου κύκλῳ

προφῆτις ἐσβαίνουσα μαντεῖον θεοῦ·

ὄψιν δὲ προσβαλοῦσα παιδὶ νηπίῳ

ἐθαύμασʼ εἴ τις Δελφίδων τλαίη κόρη

λαθραῖον ὠδῖνʼ ἐς θεοῦ ῥῖψαι δόμον,

ὑπέρ τε θυμέλας διορίσαι πρόθυμος ἦν·

οἴκτῳ δʼ ἀφῆκεν ὠμότητα — καὶ θεὸς

συνεργὸς ἦν τῷ παιδὶ μὴ ʼκπεσεῖν δόμων —

τρέφει δέ νιν λαβοῦσα. τὸν σπείραντα δὲ

οὐκ οἶδε Φοῖβον οὐδὲ μητέρʼ ἧς ἔφυ,

ὁ παῖς τε τοὺς τεκόντας οὐκ ἐπίσταται.

νέος μὲν οὖν ὢν ἀμφὶ βωμίους τροφὰς

ἠλᾶτʼ ἀθύρων· ὡς δʼ ἀπηνδρώθη δέμας,

Δελφοί σφʼ ἔθεντο χρυσοφύλακα τοῦ θεοῦ

ταμίαν τε πάντων πιστόν, ἐν δʼ ἀνακτόροις

θεοῦ καταζῇ δεῦρʼ ἀεὶ σεμνὸν βίον.

Κρέουσα δʼ ἡ τεκοῦσα τὸν νεανίαν

Ξούθῳ γαμεῖται συμφορᾶς τοιᾶσδʼ ὕπο·

ἦν ταῖς Ἀθήναις τοῖς τε Χαλκωδοντίδαις,

οἳ γῆν ἔχουσʼ Εὐβοῖδα, πολέμιος κλύδων·

ὃν συμπονήσας καὶ συνεξελὼν δορὶ

γάμων Κρεούσης ἀξίωμʼ ἐδέξατο,

οὐκ ἐγγενὴς ὤν, Αἰόλου δὲ τοῦ Διὸς

γεγὼς Ἀχαιός. χρόνια δὲ σπείρας λέχη

ἄτεκνός ἐστι, καὶ Κρέουσʼ· ὧν οὕνεκα

ἥκουσι πρὸς μαντεῖʼ Ἀπόλλωνος τάδε

ἔρωτι παίδων. Λοξίας δὲ τὴν τύχην

ἐς τοῦτʼ ἐλαύνει, κοὐ λέληθεν, ὡς δοκεῖ.

δώσει γὰρ εἰσελθόντι μαντεῖον τόδε

Ξούθῳ τὸν αὑτοῦ παῖδα, καὶ πεφυκέναι

κείνου σφε φήσει, μητρὸς ὡς ἐλθὼν δόμους

γνωσθῇ Κρεούσῃ, καὶ γάμοι τε Λοξίου

κρυπτοὶ γένωνται παῖς τʼ ἔχῃ τὰ πρόσφορα.

Ἴωνα δʼ αὐτόν, κτίστορʼ Ἀσιάδος χθονός,

ὄνομα κεκλῆσθαι θήσεται καθʼ Ἑλλάδα.

ἀλλʼ ἐς δαφνώδη γύαλα βήσομαι τάδε,

τὸ κρανθὲν ὡς ἂν ἐκμάθω παιδὸς πέρι.

ὁρῶ γὰρ ἐκβαίνοντα Λοξίου γόνον

τόνδʼ, ὡς πρὸ ναοῦ λαμπρὰ θῇ πυλώματα

δάφνης κλάδοισιν. ὄνομα δʼ, οὗ μέλλει τυχεῖν,

Ἴωνʼ ἐγώ νιν πρῶτος ὀνομάζω θεῶν.

ἅρματα μὲν τάδε λαμπρὰ τεθρίππων

Ἥλιος ἤδη λάμπει κατὰ γῆν,

ἄστρα δὲ φεύγει πυρὶ τῷδʼ αἰθέρος

ἐς νύχθʼ ἱεράν·

Παρνησιάδες δʼ ἄβατοι κορυφαὶ

καταλαμπόμεναι τὴν ἡμερίαν

ἁψῖδα βροτοῖσι δέχονται.

σμύρνης δʼ ἀνύδρου καπνὸς εἰς ὀρόφους

Φοίβου πέταται.

θάσσει δὲ γυνὴ τρίποδα ζάθεον

Δελφίς, ἀείδουσʼ Ἕλλησι βοάς,

ἃς ἂν Ἀπόλλων κελαδήσῃ.

ἀλλʼ, ὦ Φοίβου Δελφοὶ θέραπες,

τὰς Κασταλίας ἀργυροειδεῖς

βαίνετε δίνας, καθαραῖς δὲ δρόσοις

ἀφυδρανάμενοι στείχετε ναούς·

στόμα τʼ εὔφημον φρουρεῖν ἀγαθόν,

φήμας τʼ ἀγαθὰς

τοῖς ἐθέλουσιν μαντεύεσθαι

γλώσσης ἰδίας ἀποφαίνειν.

ἡμεῖς δέ, πόνους οὓς ἐκ παιδὸς

μοχθοῦμεν ἀεί, πτόρθοισι δάφνης

στέφεσίν θʼ ἱεροῖς ἐσόδους Φοίβου

καθαρὰς θήσομεν, ὑγραῖς τε πέδον

ῥανίσιν νοτερόν· πτηνῶν τʼ ἀγέλας,

αἳ βλάπτουσιν σέμνʼ ἀναθήματα,

τόξοισιν ἐμοῖς φυγάδας θήσομεν·

ὡς γὰρ ἀμήτωρ ἀπάτωρ τε γεγὼς

τοὺς θρέψαντας

Φοίβου ναοὺς θεραπεύω.

ἄγʼ, ὦ νεηθαλὲς ὦ

καλλίστας προπόλευμα δά-

φνας, ἃ τὰν Φοίβου θυμέλαν

σαίρεις ὑπὸ ναοῖς,

κήπων ἐξ ἀθανάτων,

ἵνα δρόσοι τέγγουσʼ ἱεραί,

ῥοὰν ἀέναον

παγᾶν ἐκπροϊεῖσαι,

μυρσίνας ἱερὰν φόβαν·

ᾇ σαίρω δάπεδον θεοῦ

παναμέριος ἅμʼ ἁλίου

πτέρυγι θοᾷ

λατρεύων τὸ κατʼ ἦμαρ.

ὦ Παιὰν ὦ Παιάν,

εὐαίων εὐαίων

εἴης, ὦ Λατοῦς παῖ.

καλόν γε τὸν πόνον, ὦ

Φοῖβε, σοὶ πρὸ δόμων λατρεύ-

ω τιμῶν μαντεῖον ἕδραν·

κλεινὸς δʼ ὁ πόνος μοι

θεοῖσιν δούλαν χέρʼ ἔχειν

οὐ θνατοῖς, ἀλλʼ ἀθανάτοις·

εὐφάμους δὲ πόνους

μοχθεῖν οὐκ ἀποκάμνω.

Φοῖβός μοι γενέτωρ πατήρ·

τὸν βόσκοντα γὰρ εὐλογῶ,

τὸ δʼ ὠφέλιμον ἐμοὶ πατέρος

ὄνομα λέγω

Φοίβου τοῦ κατὰ ναόν.

ὦ Παιὰν ὦ Παιάν,

εὐαίων εὐαίων

εἴης, ὦ Λατοῦς παῖ.

ἀλλʼ ἐκπαύσω γὰρ μόχθους

δάφνας ὁλκοῖς,

χρυσέων δʼ ἐκ τευχέων ῥίψω

Γαίας παγάν,

ἃν ἀποχεύονται

Κασταλίας δῖναι,

νοτερὸν ὕδωρ βάλλων,

ὅσιος ἀπʼ εὐνᾶς ὤν.

εἴθʼ οὕτως αἰεὶ Φοίβῳ

λατρεύων μὴ παυσαίμαν,

ἢ παυσαίμαν ἀγαθᾷ μοίρᾳ.

ἔα ἔα·

φοιτῶσʼ ἤδη λείπουσίν τε

πτανοὶ Παρνασοῦ κοίτας·

αὐδῶ μὴ χρίμπτειν θριγκοῖς

μηδʼ ἐς χρυσήρεις οἴκους —

μάρψω σʼ αὖ τόξοις, ὦ Ζηνὸς

κῆρυξ, ὀρνίθων γαμφηλαῖς

ἰσχὺν νικῶν.

ὅδε πρὸς θυμέλας ἄλλος ἐρέσσει

κύκνος. οὐκ ἄλλᾳ

φοινικοφαῆ πόδα κινήσεις;

οὐδέν σʼ ἁ φόρμιγξ ἁ Φοίβου

σύμμολπος τόξων ῥύσαιτʼ ἄν.

πάραγε πτέρυγας·

λίμνας ἐπίβα τᾶς Δηλιάδος·

αἱμάξεις, εἰ μὴ πείσῃ,

τὰς καλλιφθόγγους ᾠδάς.

ἔα ἔα·

τίς ὅδʼ ὀρνίθων καινὸς προσέβα;

μῶν ὑπὸ θριγκοὺς εὐναίας

καρφυρὰς θήσων τέκνοις;

ψαλμοί σʼ εἴρξουσιν τόξων.

οὐ πείσῃ; χωρῶν δίναις

ταῖς Ἀλφειοῦ παιδούργει,

ἢ νάπος Ἴσθμιον,

ὡς ἀναθήματα μὴ βλάπτηται

ναοί θʼ οἱ Φοίβου

κτείνειν δʼ ὑμᾶς αἰδοῦμαι

τοὺς θεῶν ἀγγέλλοντας φήμας

θνατοῖς· οἷς δʼ ἔγκειμαι μόχθοις,

Φοίβῳ δουλεύσω, κοὐ λήξω

τοὺς βόσκοντας θεραπεύων.

— οὐκ ἐν ταῖς ζαθέαις Ἀθά-

ναις εὐκίονες ἦσαν αὐ-

λαὶ θεῶν μόνον, οὐδʼ ἀγυι-

άτιδες θεραπεῖαι·

ἀλλὰ καὶ παρὰ Λοξίᾳ

τῷ Λατοῦς διδύμων προσώ-

πων καλλιβλέφαρον φῶς.

— ἰδοὺ τάνδʼ, ἄθρησον,

Λερναῖον ὕδραν ἐναίρει

χρυσέαις ἅρπαις ὁ Διὸς παῖς·

φίλα, πρόσιδʼ ὄσσοις.

— ὁρῶ. καὶ πέλας ἄλλος αὐ-

τοῦ πανὸν πυρίφλεκτον αἴ-

ρει τις — ἆρʼ ὃς ἐμαῖσι μυ-

θεύεται παρὰ πήναις,

ἀσπιστὰς Ἰόλαος, ὃς

κοινοὺς αἰρόμενος πόνους

Δίῳ παιδὶ συναντλεῖ;

— καὶ μὰν τόνδʼ ἄθρησον

πτεροῦντος ἔφεδρον ἵππου·

τὰν πῦρ πνέουσαν ἐναίρει

τρισώματον ἀλκάν.

— πάντᾳ τοι βλέφαρον διώ-

κω. σκέψαι κλόνον ἐν τείχεσ-

σι λαΐνοισι Γιγάντων.

— ὦ φίλαι, ὧδε δερκόμεσθα.

— λεύσσεις οὖν ἐπʼ Ἐγκελάδῳ

γοργωπὸν πάλλουσαν ἴτυν —

— λεύσσω Παλλάδʼ, ἐμὰν θεόν.

— τί γάρ; κεραυνὸν ἀμφίπυρον

ὄβριμον ἐν Διὸς

ἑκηβόλοισι χερσίν;

— ὁρῶ· τὸν δάϊον

Μίμαντα πυρὶ καταιθαλοῖ.

— καὶ Βρόμιος ἄλλον ἀπολέμοι-

σι κισσίνοισι βάκτροις

ἐναίρει Γᾶς τέκνων ὁ Βακχεύς.

σέ τοι, τὸν παρὰ ναὸν αὐ-

δῶ· θέμις γυάλων ὑπερ-

βῆναι, λευκῷ ποδί γʼ — ;

οὐ θέμις, ὦ ξέναι.

οὐδʼ ἂν

ἐκ σέθεν ἂν πυθοίμεθʼ αὐδάν;

τίνα τήνδε θέλεις;

ἆρʼ ὄντως μέσον ὀμφαλὸν

γᾶς Φοίβου κατέχει δόμος;

στέμμασί γʼ ἐνδυτόν, ἀμφὶ δὲ Γοργόνες.

οὕτω καὶ φάτις αὐδᾷ.

εἰ μὲν ἐθύσατε πέλανον πρὸ δόμων

καί τι πυθέσθαι χρῄζετε Φοίβου,

πάριτʼ ἐς θυμέλας· ἐπὶ δʼ ἀσφάκτοις

μήλοισι δόμων μὴ πάριτʼ ἐς μυχόν.

ἔχω μαθοῦσα· θεοῦ δὲ νόμον

οὐ παραβαίνομεν,

ἃ δʼ ἐκτός, ὄμμα τέρψει.

πάντα θεᾶσθʼ, ὅ τι καὶ θέμις, ὄμμασι.

μεθεῖσαν δεσπόται

με θεοῦ γύαλα τάδʼ εἰσιδεῖν.

δμῳαὶ δὲ τίνων κλῄζεσθε δόμων;

Παλλάδι σύνοικα τρόφιμα μέλα-

θρα τῶν ἐμῶν τυράννων·

παρούσας δʼ ἀμφὶ τᾶσδʼ ἐρωτᾷς.

γενναιότης σοι, καὶ τρόπων τεκμήριον

τὸ σχῆμʼ ἔχεις τόδʼ, ἥτις εἶ ποτʼ, ὦ γύναι.

γνοίη δʼ ἂν ὡς τὰ πολλά γʼ ἀνθρώπου πέρι

τὸ σχῆμʼ ἰδών τις εἰ πέφυκεν εὐγενής.

ἔα·

ἀλλʼ ἐξέπληξάς μʼ, ὄμμα συγκλῄσασα σὸν

δακρύοις θʼ ὑγράνασʼ εὐγενῆ παρηίδα,

ὡς εἶδες ἁγνὰ Λοξίου χρηστήρια.

τί ποτε μερίμνης ἐς τόδʼ ἦλθες, ὦ γύναι;

ὃ πάντες ἄλλοι γύαλα λεύσσοντες θεοῦ

χαίρουσιν, ἐνταῦθʼ ὄμμα σὸν δακρυρροεῖ;

ὦ ξένε, τὸ μὲν σὸν οὐκ ἀπαιδεύτως ἔχει

ἐς θαύματʼ ἐλθεῖν δακρύων ἐμῶν πέρι·

ἐγὼ δʼ ἰδοῦσα τούσδʼ Ἀπόλλωνος δόμους

μνήμην παλαιὰν ἀνεμετρησάμην τινά·

οἴκοι δὲ τὸν νοῦν ἔσχον ἐνθάδʼ οὖσά που.

ὦ τλήμονες γυναῖκες· ὦ τολμήματα

θεῶν. τί δῆτα; ποῖ δίκην ἀνοίσομεν,

εἰ τῶν κρατούντων ἀδικίαις ὀλούμεθα;

τί χρῆμʼ ἀνερμήνευτα δυσθυμῇ, γύναι;

οὐδέν· μεθῆκα τόξα· τἀπὶ τῷδε δὲ

ἐγώ τε σιγῶ, καὶ σὺ μὴ φρόντιζʼ ἔτι.

τίς δʼ εἶ; πόθεν γῆς ἦλθες; ἐκ ποίας πάτρας

πέφυκας; ὄνομα τί σε καλεῖν ἡμᾶς χρεών;

Κρέουσα μέν μοι τοὔνομʼ, ἐκ δʼ Ἐρεχθέως

πέφυκα, πατρὶς γῆ δʼ Ἀθηναίων πόλις.

ὦ κλεινὸν οἰκοῦσʼ ἄστυ γενναίων τʼ ἄπο

τραφεῖσα πατέρων, ὥς σε θαυμάζω, γύναι.

τοσαῦτα κεὐτυχοῦμεν, ὦ ξένʼ, οὐ πέρα.

πρὸς θεῶν ἀληθῶς, ὡς μεμύθευται βροτοῖς ;

τί χρῆμʼ ἐρωτᾷς, ὦ ξένʼ, ἐκμαθεῖν θέλων;

ἐκ γῆς πατρός σου πρόγονος ἔβλαστεν πατήρ;

Ἐριχθόνιός γε· τὸ δὲ γένος μʼ οὐκ ὠφελεῖ.

ἦ καί σφʼ Ἀθάνα γῆθεν ἐξανείλετο;

ἐς παρθένους γε χεῖρας, οὐ τεκοῦσά νιν.

δίδωσι δʼ, ὥσπερ ἐν γραφῇ νομίζεται ;

Κέκροπός γε σῴζειν παισὶν οὐχ ὁρώμενον.

ἤκουσα λῦσαι παρθένους τεῦχος θεᾶς.

τοιγὰρ θανοῦσαι σκόπελον ᾕμαξαν πέτρας.

εἶἑν·

τί δαὶ τόδʼ; ἆρʼ ἀληθὲς ἢ μάτην λόγος

τί χρῆμʼ ἐρωτᾷς; καὶ γὰρ οὐ κάμνω σχολῇ.

πατὴρ Ἐρεχθεὺς σὰς ἔθυσε συγγόνους;

ἔτλη πρὸ γαίας σφάγια παρθένους κτανεῖν.

σὺ δʼ ἐξεσώθης πῶς κασιγνήτων μόνη;

βρέφος νεογνὸν μητρὸς ἦν ἐν ἀγκάλαις.

πατέρα δʼ ἀληθῶς χάσμα σὸν κρύπτει χθονός;

πληγαὶ τριαίνης ποντίου σφʼ ἀπώλεσαν.

Μακραὶ δὲ χῶρός ἐστʼ ἐκεῖ κεκλημένος;

τί δʼ ἱστορεῖς τόδʼ; ὥς μʼ ἀνέμνησάς τινος.

τιμᾷ σφε Πύθιος ἀστραπαί τε Πύθιαι.

τιμᾶ τιμᾶ · ὡς μήποτʼ ὤφελόν σφʼ ἰδεῖν.

τί δὲ στυγεῖς σὺ τοῦ θεοῦ τὰ φίλτατα;

οὐδέν· ξύνοιδʼ ἄντροισιν αἰσχύνην τινά.

πόσις δὲ τίς σʼ ἔγημʼ Ἀθηναίων, γύναι;

οὐκ ἀστός, ἀλλʼ ἐπακτὸς ἐξ ἄλλης χθονός.

τίς; εὐγενῆ νιν δεῖ πεφυκέναι τινά.

Ξοῦθος, πεφυκὼς Αἰόλου Διός τʼ ἄπο.

καὶ πῶς ξένος σʼ ὢν ἔσχεν οὖσαν ἐγγενῆ;

Εὔβοιʼ Ἀθήναις ἔστι τις γείτων πόλις

ὅροις ὑγροῖσιν, ὡς λέγουσʼ, ὡρισμένη.

ταύτην ἔπερσε Κεκροπίδαις κοινῷ δορί.

ἐπίκουρος ἐλθών; κᾆτα σὸν γαμεῖ λέχος;

φερνάς γε πολέμου καὶ δορὸς λαβὼν γέρας.

σὺν ἀνδρὶ δʼ ἥκεις ἢ μόνη χρηστήρια;

σὺν ἀνδρί. σηκοὺς δʼ ἐκστρέφει Τροφωνίου.

πότερα θεατὴς ἢ χάριν μαντευμάτων;

κείνου τε Φοίβου θʼ ἓν θέλων μαθεῖν ἔπος.

καρποῦ δʼ ὕπερ γῆς ἥκετʼ, ἢ παίδων πέρι;

ἄπαιδές ἐσμεν, χρόνιʼ ἔχοντʼ εὐνήματα.

οὐδʼ ἔτεκες οὐδὲν πώποτʼ, ἀλλʼ ἄτεκνος εἶ;

ὁ Φοῖβος οἶδε τὴν ἐμὴν ἀπαιδίαν.

ὦ τλῆμον, ὡς τἄλλʼ εὐτυχοῦσʼ οὐκ εὐτυχεῖς.

σὺ δʼ εἶ τίς; ὥς σου τὴν τεκοῦσαν ὤλβισα.

τοῦ θεοῦ καλοῦμαι δοῦλος εἰμί τʼ, ὦ γύναι.

ἀνάθημα πόλεως, ἤ τινος πραθεὶς ὕπο;

οὐκ οἶδα πλὴν ἕν· Λοξίου κεκλήμεθα.

ἡμεῖς σʼ ἄρʼ αὖθις, ὦ ξένʼ, ἀντοικτίρομεν.

ὡς μὴ εἰδόθʼ ἥτις μʼ ἔτεκεν ἐξ ὅτου τʼ ἔφυν.

ναοῖσι δʼ οἰκεῖς τοισίδʼ ἢ κατὰ στέγας;

ἅπαν θεοῦ μοι δῶμʼ, ἵνʼ ἂν λάβῃ μʼ ὕπνος.

παῖς δʼ ὢν ἀφίκου ναὸν ἢ νεανίας;

βρέφος λέγουσιν οἱ δοκοῦντες εἰδέναι.

καὶ τίς γάλακτί σʼ ἐξέθρεψε Δελφίδων;

οὐπώποτʼ ἔγνων μαστόν· ἣ δʼ ἔθρεψέ με

τίς, ὦ ταλαίπωρʼ; ὡς νοσοῦσʼ ηὗρον νόσους.

Φοίβου προφῆτις, μητέρʼ ὣς νομίζομεν.

ἐς δʼ ἄνδρʼ ἀφίκου τίνα τροφὴν κεκτημένος;

βωμοί μʼ ἔφερβον οὑπιών τʼ ἀεὶ ξένος.

τάλαινά σʼ ἡ τεκοῦσα· τίς ποτʼ ἦν ἄρα;

ἀδίκημά του γυναικὸς ἐγενόμην ἴσως.

ἔχεις δὲ βίοτον· εὖ γὰρ ἤσκησαι πέπλοις.

τοῖς τοῦ θεοῦ κοσμούμεθʼ, ᾧ δουλεύομεν.

οὐδʼ ᾖξας εἰς ἔρευναν ἐξευρεῖν γονάς;

ἔχω γὰρ οὐδέν, ὦ γύναι, τεκμήριον.

φεῦ·

πέπονθέ τις σῇ μητρὶ ταὔτʼ ἄλλη γυνή.

τίς; εἰ πόνου μοι ξυλλάβοι, χαίροιμεν ἄν.

ἧς οὕνεκʼ ἦλθον δεῦρο πρὶν πόσιν μολεῖν.

ποῖόν τι χρῄζουσʼ; ὡς ὑπουργήσω, γύναι.

μάντευμα κρυπτὸν δεομένη Φοίβου μαθεῖν.

λέγοις ἄν· ἡμεῖς τἄλλα προξενήσομεν.

ἄκουε δὴ τὸν μῦθον. — ἀλλʼ αἰδούμεθα.

οὔ τἄρα πράξεις οὐδέν· ἀργὸς ἡ θεός.

Φοίβῳ μιγῆναί φησί τις φίλων ἐμῶν.

Φοίβῳ γυνὴ γεγῶσα; μὴ λέγʼ, ὦ ξένη.

καὶ παῖδά γʼ ἔτεκε τῷ θεῷ λάθρα πατρός.

οὐκ ἔστιν· ἀνδρὸς ἀδικίαν αἰσχύνεται.

οὔ φησιν αὐτή, καὶ πέπονθεν ἄθλια.

τί χρῆμα δράσασʼ, εἰ θεῷ συνεζύγη;

τὸν παῖδʼ ὃν ἔτεκεν ἐξέθηκε δωμάτων.

ὁ δʼ ἐκτεθεὶς παῖς ποῦ ʼστιν; εἰσορᾷ φάος;

οὐκ οἶδεν οὐδείς. ταῦτα καὶ μαντεύομαι.

εἰ δʼ οὐκέτʼ ἔστι, τίνι τρόπῳ διεφθάρη;

θῆράς σφε τὸν δύστηνον ἐλπίζει κτανεῖν.

ποίῳ τόδʼ ἔγνω χρωμένη τεκμηρίῳ;

ἐλθοῦσʼ ἵνʼ αὐτὸν ἐξέθηκʼ οὐχ ηὗρʼ ἔτι.

ἦν δὲ σταλαγμὸς ἐν στίβῳ τις αἵματος;

οὔ φησι. καίτοι πόλλʼ ἐπεστράφη πέδον.

χρόνος δὲ τίς τῷ παιδὶ διαπεπραγμένῳ;

σοὶ ταὐτὸν ἥβης, εἴπερ, εἶχεν ἂν μέτρον.

ἀδικεῖ νιν ὁ θεός· ἡ τεκοῦσα δʼ ἀθλία.

οὔκουν ἔτʼ ἄλλον γʼ ὕστερον τίκτει γόνον.

τί δʼ, εἰ λάθρα νιν Φοῖβος ἐκτρέφει λαβών;

τὰ κοινὰ χαίρων οὐ δίκαια δρᾷ μόνος.

οἴμοι· προσῳδὸς ἡ τύχη τὠμῷ πάθει.

καὶ σέ, ὦ ξένʼ, οἶμαι μητέρʼ ἀθλίαν ποθεῖν.

καὶ μή γʼ ἐπʼ οἶκτόν μʼ ἔξαγʼ οὗ ʼλελήσμεθα.

σιγῶ· πέραινε δʼ ὧν σʼ ἀνιστορῶ πέρι.

οἶσθʼ οὖν ὃ κάμνει τοῦ λόγου μάλιστά σοι;

τί δʼ οὐκ ἐκείνῃ τῇ ταλαιπώρῳ νοσεῖ;

πῶς ὁ θεὸς ὃ λαθεῖν βούλεται μαντεύσεται;

εἴπερ καθίζει τρίποδα κοινὸν Ἑλλάδος.

αἰσχύνεται τὸ πρᾶγμα· μὴ ʼξέλεγχέ νιν.

ἀλγύνεται δέ γʼ ἡ παθοῦσα τῇ τύχῃ.

οὐκ ἔστιν ὅστις σοι προφητεύσει τάδε.

ἐν τοῖς γὰρ αὑτοῦ δώμασιν κακὸς φανεὶς

Φοῖβος δικαίως τὸν θεμιστεύοντά σοι

δράσειεν ἄν τι πῆμα. ἀπαλλάσσου, γύναι.

τῷ γὰρ θεῷ τἀναντίʼ οὐ μαντευτέον.

ἐς γὰρ τοσοῦτον ἀμαθίας ἔλθοιμεν ἄν,

εἰ τοὺς θεοὺς ἄκοντας ἐκπονήσομεν

φράζειν ἃ μὴ θέλουσιν, ἢ προβωμίοις

σφαγαῖσι μήλων ἢ διʼ οἰωνῶν πτεροῖς.

ἃν γὰρ βίᾳ σπεύδωμεν ἀκόντων θεῶν,

ἄκοντα κεκτήμεσθα τἀγάθʼ, ὦ γύναι·

ἃ δʼ ἂν διδῶσʼ ἑκόντες, ὠφελούμεθα.

πολλαί γε πολλοῖς εἰσι συμφοραὶ βροτῶν,

μορφαὶ δὲ διαφέρουσιν· ἓν δʼ ἂν εὐτυχὲς

μόλις ποτʼ ἐξεύροι τις ἀνθρώπων βίῳ.

ὦ Φοῖβε, κἀκεῖ κἀνθάδʼ οὐ δίκαιος εἶ

ἐς τὴν ἀποῦσαν, ἧς πάρεισιν οἱ λόγοι·

ὃς οὔτʼ ἔσωσας τὸν σὸν ὃν σῶσαί σʼ ἐχρῆν,

οὔθʼ ἱστορούσῃ μητρὶ μάντις ὢν ἐρεῖς,

ὡς, εἰ μὲν οὐκέτʼ ἔστιν, ὀγκωθῇ τάφῳ,

εἰ δʼ ἔστιν

ἀλλʼ ἐᾶν χρὴ τάδʼ, εἰ πρὸς τοῦ θεοῦ

κωλυόμεσθα μὴ μαθεῖν ἃ βούλομαι.

ἀλλʼ, ὦ ξένʼ, εἰσορῶ γὰρ εὐγενῆ πόσιν

Ξοῦθον πέλας δὴ τόνδε, τὰς Τροφωνίου

λιπόντα θαλάμας, τοὺς λελεγμένους λόγους

σίγα πρὸς ἄνδρα, μή τινʼ αἰσχύνην λάβω

διακονοῦσα κρυπτά, καὶ προβῇ λόγος

οὐχ ᾗπερ ἡμεῖς αὐτὸν ἐξειλίσσομεν.

τὰ γὰρ γυναικῶν δυσχερῆ πρὸς ἄρσενας,

κἀν ταῖς κακαῖσιν ἁγαθαὶ μεμειγμέναι

μισούμεθʼ· οὕτω δυστυχεῖς πεφύκαμεν.

πρῶτον μὲν ὁ θεὸς τῶν ἐμῶν προσφθεγμάτων

λαβὼν ἀπαρχὰς χαιρέτω, σύ τʼ, ὦ γύναι.

μῶν χρόνιος ἐλθών σʼ ἐξέπληξʼ ὀρρωδίᾳ;

οὐδέν γʼ· ἀφίκου δʼ ἐς μέριμναν. ἀλλά μοι

λέξον, τί θέσπισμʼ ἐκ Τροφωνίου φέρεις,

παίδων ὅπως νῷν σπέρμα συγκραθήσεται;

οὐκ ἠξίωσε τοῦ θεοῦ προλαμβάνειν

μαντεύμαθʼ· ἓν δʼ οὖν εἶπεν· οὐκ ἄπαιδά με

πρὸς οἶκον ἥξειν οὐδὲ σὲ ἐκ χρηστηρίων.

ὦ πότνια Φοίβου μῆτερ, εἰ γὰρ αἰσίως

ἔλθοιμεν, ἅ τε νῷν συμβόλαια πρόσθεν ἦν

ἐς παῖδα τὸν σόν, μεταπέσοι βελτίονα.

ἔσται τάδʼ· ἀλλὰ τίς προφητεύει θεοῦ;

ἡμεῖς τά γʼ ἔξω, τῶν ἔσω δʼ ἄλλοις μέλει,

οἳ πλησίον θάσσουσι τρίποδος, ὦ ξένε,

Δελφῶν ἀριστῆς, οὓς ἐκλήρωσεν πάλος.

καλῶς· ἔχω δὴ πάνθʼ ὅσων ἐχρῄζομεν.

στείχοιμʼ ἂν εἴσω· καὶ γάρ, ὡς ἐγὼ κλύω,

χρηστήριον πέπτωκε τοῖς ἐπήλυσι

κοινὸν πρὸ ναοῦ· βούλομαι δʼ ἐν ἡμέρᾳ

τῇδʼ — αἰσία γάρ — θεοῦ λαβεῖν μαντεύματα.

σὺ δʼ ἀμφὶ βωμούς, ὦ γύναι, δαφνηφόρους

λαβοῦσα κλῶνας, εὐτέκνους εὔχου θεοῖς

χρησμούς μʼ ἐνεγκεῖν ἐξ Ἀπόλλωνος δόμων.

ἔσται τάδʼ, ἔσται. Λοξίας δʼ ἐὰν θέλῃ

νῦν ἀλλὰ τὰς πρὶν ἀναλαβεῖν ἁμαρτίας,

ἅπας μὲν οὐ γένοιτʼ ἂν εἰς ἡμᾶς φίλος,

ὅσον δὲ χρῄζει — θεὸς γάρ ἐστι — δέξομαι.

τί ποτε λόγοισιν ἡ ξένη πρὸς τὸν θεὸν

κρυπτοῖσιν αἰεὶ λοιδοροῦσʼ αἰνίσσεται;

ἤτοι φιλοῦσά γʼ ἧς ὕπερ μαντεύεται,

ἢ καί τι σιγῶσʼ ὧν σιωπᾶσθαι χρεών;

ἀτὰρ θυγατρὸς τῆς Ἐρεχθέως τί μοι

μέλει; προσήκει γʼ οὐδέν. ἀλλὰ χρυσέαις

πρόχοισιν ἐλθὼν εἰς ἀπορραντήρια

δρόσον καθήσω. νουθετητέος δέ μοι

Φοῖβος, τί πάσχει· παρθένους βίᾳ γαμῶν

προδίδωσι; παῖδας ἐκτεκνούμενος λάθρᾳ

θνῄσκοντας ἀμελεῖ; μὴ σύ γʼ· ἀλλʼ, ἐπεὶ κρατεῖς,

ἀρετὰς δίωκε. καὶ γὰρ ὅστις ἂν βροτῶν

κακὸς πεφύκῃ, ζημιοῦσιν οἱ θεοί.

πῶς οὖν δίκαιον τοὺς νόμους ὑμᾶς βροτοῖς

γράψαντας, αὐτοὺς ἀνομίαν ὀφλισκάνειν;

εἰ δʼ — οὐ γὰρ ἔσται, τῷ λόγῳ δὲ χρήσομαι —

δίκας βιαίων δώσετʼ ἀνθρώποις γάμων,

σὺ καὶ Ποσειδῶν Ζεύς θʼ ὃς οὐρανοῦ κρατεῖ,

ναοὺς τίνοντες ἀδικίας κενώσετε.

τὰς ἡδονὰς γὰρ τῆς προμηθίας πάρος

σπεύδοντες ἀδικεῖτʼ. οὐκέτʼ ἀνθρώπους κακῶς

λέγειν δίκαιον, εἰ τὰ τῶν θεῶν καλὰ

μιμούμεθʼ, ἀλλὰ τοὺς διδάσκοντας τάδε.

σὲ τὰν ὠδίνων λοχιᾶν

ἀνειλείθυιαν, ἐμὰν

Ἀθάναν, ἱκετεύω,

Προμηθεῖ Τιτᾶνι λοχευ-

θεῖσαν κατʼ ἀκροτάτας

κορυφᾶς Διός, ὦ μάκαιρα Νίκα,

μόλε Πύθιον οἶκον,

Ὀλύμπου χρυσέων θαλάμων

πταμένα πρὸς ἀγυιάς,

Φοιβήιος ἔνθα γᾶς

μεσσόμφαλος ἑστία

παρὰ χορευομένῳ τρίποδι

μαντεύματα κραίνει,

σὺ καὶ παῖς ἁ Λατογενής,

δύο θεαὶ δύο παρθένοι,

κασίγνηται σεμναὶ Φοίβου.

ἱκετεύσατε δʼ, ὦ κόραι,

τὸ παλαιὸν Ἐρεχθέως

γένος εὐτεκνίας χρονίου καθαροῖς

μαντεύμασι κῦρσαι.

ὑπερβαλλούσας γὰρ ἔχει

θνατοῖς εὐδαιμονίας

ἀκίνητον ἀφορμάν,

τέκνων οἷς ἂν καρποτρόφοι

λάμπωσιν ἐν θαλάμοις

πατρίοισι νεάνιδες ἧβαι,

διαδέκτορα πλοῦτον

ὡς ἕξοντες ἐκ πατέρων

ἑτέροις ἐπὶ τέκνοις.

ἀλκά τε γὰρ ἐν κακοῖς

σύν τʼ εὐτυχίαις φίλον,

δορί τε γᾷ πατρίᾳ φέρει

σωτήριον ἀλκάν.

ἐμοὶ μὲν πλούτου τε πάρος

βασιλικῶν τʼ εἶεν θαλάμων

τροφαὶ κήδειοι κεδνῶν γε τέκνων.

τὸν ἄπαιδα δʼ ἀποστυγῶ

βίον, ᾧ τε δοκεῖ ψέγω·

μετὰ δὲ κτεάνων μετρίων βιοτᾶς

εὔπαιδος ἐχοίμαν.

ὦ Πανὸς θακήματα καὶ

παραυλίζουσα πέτρα

μυχώδεσι Μακραῖς,

ἵνα χοροὺς στείβουσι ποδοῖν

Ἀγλαύρου κόραι τρίγονοι

στάδια χλοερὰ πρὸ Παλλάδος

ναῶν, συρίγγων

ὑπʼ αἰόλας ἰαχᾶς

ὕμνων, ὅτʼ ἀναλίοις

συρίζεις, ὦ Πάν,

τοῖς σοῖσιν ἐν ἄντροις,

ἵνα τεκοῦσά τις Φοίβῳ

παρθένος, ὦ μελέα, βρέφος,

πτανοῖς ἐξόρισεν θοίναν

θηρσί τε φοινίαν δαῖτα, πικρῶν γάμων

ὕβριν· οὔτʼ ἐπὶ κερκίσιν οὔτε λόγοις

φάτιν ἄιον εὐτυχίας μετέχειν

θεόθεν τέκνα θνατοῖς.

πρόσπολοι γυναῖκες, αἳ τῶνδʼ ἀμφὶ κρηπῖδας δόμων

θυοδόκων φρούρημʼ ἔχουσαι δεσπότιν φυλάσσετε,

ἐκλέλοιπʼ ἤδη τὸν ἱερὸν τρίποδα καὶ χρηστήριον

Ξοῦθος, ἢ μίμνει κατʼ οἶκον ἱστορῶν ἀπαιδίαν;

ἐν δόμοις ἔστʼ, ὦ ξένʼ· οὔπω δῶμʼ ὑπερβαίνει τόδε.

ὡς δʼ ἐπʼ ἐξόδοισιν ὄντος, τῶνδʼ ἀκούομεν πυλῶν

δοῦπον, ἐξιόντα τʼ ἤδη δεσπότην ὁρᾶν πάρα.

ὦ τέκνον, χαῖρʼ· ἡ γὰρ ἀρχὴ τοῦ λόγου πρέπουσά μοι.

χαίρομεν· σὺ δʼ εὖ φρόνει γε, καὶ δύʼ ὄντʼ εὖ πράξομεν.

δὸς χερὸς φίλημά μοι σῆς σώματός τʼ ἀμφιπτυχάς.

εὖ φρονεῖς μέν; ἤ σʼ ἔμηνε θεοῦ τις, ὦ ξένε, βλάβη;

σωφρονῶ· τὰ φίλταθʼ εὑρὼν οὐ φυγεῖν ἐφίεμαι.

παῦε, μὴ ψαύσας τὰ τοῦ θεοῦ στέμματα ῥήξῃς χερί.

ἅψομαι· κοὐ ῥυσιάζω, τἀμὰ δʼ εὑρίσκω φίλα.

οὐκ ἀπαλλάξῃ, πρὶν εἴσω τόξα πλευμόνων λαβεῖν;

ὡς τί δὴ φεύγεις με; σαυτοῦ γνωρίσας τὰ φίλτατα —

οὐ φιλῶ φρενοῦν ἀμούσους καὶ μεμηνότας ξένους.

κτεῖνε καὶ πίμπρη· πατρὸς γάρ, ἢν κτάνῃς, ἔσῃ φονεύς.

ποῦ δέ μοι πατὴρ σύ; ταῦτʼ οὖν οὐ γέλως κλύειν ἐμοῦ;

οὔ· τρέχων ὁ μῦθος ἄν σοι τἀμὰ σημήνειεν ἄν.

καὶ τί μοι λέξεις;

πατὴρ σός εἰμι καὶ σὺ παῖς ἐμός.

τίς λέγει τάδε;

ὅς σʼ ἔθρεψεν ὄντα Λοξίας ἐμόν.

μαρτυρεῖς σαυτῷ.

τὰ τοῦ θεοῦ γʼ ἐκμαθὼν χρηστήρια.

ἐσφάλης αἴνιγμʼ ἀκούσας.

οὐκ ἄρʼ ὄρθʼ ἀκούομεν.

ὁ δὲ λόγος τίς ἐστι Φοίβου;

τὸν συναντήσαντά μοι —

τίνα συνάντησιν;

δόμων τῶνδʼ ἐξιόντι τοῦ θεοῦ

συμφορᾶς τίνος κυρῆσαι;

παῖδʼ ἐμὸν πεφυκέναι.

σὸν γεγῶτʼ, ἢ δῶρον ἄλλως;

δῶρον, ὄντα δʼ ἐξ ἐμοῦ.

πρῶτα δῆτʼ ἐμοὶ ξυνάπτεις πόδα σόν;

οὐκ ἄλλῳ, τέκνον.

ἡ τύχη πόθεν ποθʼ ἥκει;

δύο μίαν θαυμάζομεν.

ἔα. τίνος δέ σοι πέφυκα μητρός;

οὐκ ἔχω φράσαι.

οὐδὲ Φοῖβος εἶπε;

τερφθεὶς τοῦτο, κεῖνʼ οὐκ ἠρόμην.

γῆς ἄρʼ ἐκπέφυκα μητρός.

οὐ πέδον τίκτει τέκνα.

πῶς ἂν οὖν εἴην σός;

οὐκ οἶδʼ, ἀναφέρω δʼ ἐς τὸν θεόν.

φέρε λόγων ἁψώμεθʼ ἄλλων.

ταῦτʼ ἀμείνονʼ, ὦ τέκνον.

ἦλθες ἐς νόθον τι λέκτρον;

μωρίᾳ γε τοῦ νέου.

πρὶν κόρην λαβεῖν Ἐρεχθέως;

οὐ γὰρ ὕστερόν γέ πω.

ἆρα δῆτʼ ἐκεῖ μʼ ἔφυσας;

τῷ χρόνῳ γε συντρέχει.

κᾆτα πῶς ἀφικόμεσθα δεῦρο —

ταῦτʼ ἀμηχανῶ.

διὰ μακρᾶς ἐλθὼν κελεύθου;

τοῦτο κἄμʼ ἀπαιολεῖ.

Πυθίαν δʼ ἦλθες πέτραν πρίν;

ἐς φανάς γε Βακχίου.

προξένων δʼ ἔν του κατέσχες;

ὅς με Δελφίσιν κόραις

ἐθιάσευσʼ, ἢ πῶς τάδʼ αὐδᾷς;

Μαινάσιν γε Βακχίου.

ἔμφρονʼ ἢ κάτοινον ὄντα;

Βακχίου πρὸς ἡδοναῖς.

τοῦτʼ ἐκεῖνʼ ἵνʼ ἐσπάρημεν.

ὁ πότμος ἐξηῦρεν, τέκνον.

πῶς δʼ ἀφικόμεσθα ναούς;

ἔκβολον κόρης ἴσως.

ἐκπεφεύγαμεν τὸ δοῦλον.

πατέρα νυν δέχου, τέκνον.

τῷ θεῷ γοῦν οὐκ ἀπιστεῖν εἰκός.

εὖ φρονεῖς ἄρα.

καὶ τί βουλόμεσθά γʼ ἄλλο —

νῦν ὁρᾷς ἃ χρή σʼ ὁρᾶν.

ἢ Διὸς παιδὸς γενέσθαι παῖς;

ὃ σοί γε γίγνεται.

ἦ θίγω δῆθʼ οἵ μʼ ἔφυσαν;

πιθόμενός γε τῷ θεῷ.

χαῖρέ μοι, πάτερ —

φίλον γε φθέγμʼ ἐδεξάμην τόδε.

ἡμέρα θʼ ἡ νῦν παροῦσα.

μακάριόν γʼ ἔθηκέ με.

ὦ φίλη μῆτερ, πότʼ ἆρα καὶ σὸν ὄψομαι δέμας;

νῦν ποθῶ σε μᾶλλον ἢ πρίν, ἥτις εἶ ποτʼ, εἰσιδεῖν.

ἀλλʼ ἴσως τέθνηκας, ἡμεῖς δʼ οὐδὲν ἂν δυναίμεθα.

κοιναὶ μὲν ἡμῖν δωμάτων εὐπραξίαι·

ὅμως δὲ καὶ δέσποιναν ἐς τέκνʼ εὐτυχεῖν

ἐβουλόμην ἂν τούς τʼ Ἐρεχθέως δόμους.

ὦ τέκνον, ἐς μὲν σὴν ἀνεύρεσιν θεὸς

ὀρθῶς ἔκρανε, καὶ συνῆψʼ ἐμοί τε σέ,

σύ τʼ αὖ τὰ φίλταθʼ ηὗρες οὐκ εἰδὼς πάρος.

ὃ δʼ ᾖξας ὀρθῶς, τοῦτο κἄμʼ ἔχει πόθος,

ὅπως σύ τʼ, ὦ παῖ, μητέρʼ εὑρήσεις σέθεν,

ἐγώ θʼ ὁποίας μοι γυναικὸς ἐξέφυς.

χρόνῳ δὲ δόντες ταῦτʼ ἴσως εὕροιμεν ἄν.

ἀλλʼ ἐκλιπὼν θεοῦ δάπεδʼ ἀλητείαν τε σὴν

ἐς τὰς Ἀθήνας στεῖχε κοινόφρων πατρί,

οὗ σʼ ὄλβιον μὲν σκῆπτρον ἀναμένει πατρός,

πολὺς δὲ πλοῦτος· οὐδὲ θάτερον νοσῶν

δυοῖν κεκλήσῃ δυσγενὴς πένης θʼ ἅμα,

ἀλλʼ εὐγενής τε καὶ πολυκτήμων βίου.

σιγᾷς; τί πρὸς γῆν ὄμμα σὸν βαλὼν ἔχεις;

ἐς φροντίδας δʼ ἀπῆλθες, ἐκ δὲ χαρμονῆς

πάλιν μεταστὰς δεῖμα προσβάλλεις πατρί.

οὐ ταὐτὸν εἶδος φαίνεται τῶν πραγμάτων

πρόσωθεν ὄντων ἐγγύθεν θʼ ὁρωμένων.

ἐγὼ δὲ τὴν μὲν συμφορὰν ἀσπάζομαι,

πατέρα σʼ ἀνευρών· ὧν δὲ γιγνώσκω, πάτερ,

ἄκουσον. εἶναί φασι τὰς αὐτόχθονας

κλεινὰς Ἀθήνας οὐκ ἐπείσακτον γένος,

ἵνʼ ἐσπεσοῦμαι δύο νόσω κεκτημένος,

πατρός τʼ ἐπακτοῦ καὐτὸς ὢν νοθαγενής.

καὶ τοῦτʼ ἔχων τοὔνειδος, ἀσθενὴς μὲν ὤν —

μηδὲν καὶ οὐδὲν ὢν κεκλήσομαι·

ἢν δʼ ἐς τὸ πρῶτον πόλεος ὁρμηθεὶς ζυγὸν

ζητῶ τις εἶναι, τῶν μὲν ἀδυνάτων ὕπο

μισησόμεσθα· λυπρὰ γὰρ τὰ κρείσσονα·

ὅσοι δέ, χρηστοὶ δυνάμενοί τʼ εἶναι σοφοί,

σιγῶσι κοὐ σπεύδουσιν ἐς τὰ πράγματα,

γέλωτʼ ἐν αὐτοῖς μωρίαν τε λήψομαι

οὐχ ἡσυχάζων ἐν πόλει φόβου πλέᾳ.

τῶν δʼ αὖ λογίων τε χρωμένων τε τῇ πόλει

ἐς ἀξίωμα βὰς πλέον φρουρήσομαι

ψήφοισιν. οὕτω γὰρ τάδʼ, ὦ πάτερ, φιλεῖ·

οἳ τὰς πόλεις ἔχουσι κἀξιώματα,

τοῖς ἀνθαμίλλοις εἰσὶ πολεμιώτατοι.

ἐλθὼν δʼ ἐς οἶκον ἀλλότριον ἔπηλυς ὢν

γυναῖκά θʼ ὡς ἄτεκνον, ἣ κοινουμένη

τὰς συμφοράς σοι πρόσθεν, ἀπολαχοῦσα νῦν

αὐτὴ καθʼ αὑτὴν τὴν τύχην οἴσει πικρῶς,

πῶς οὐχ ὑπʼ αὐτῆς εἰκότως μισήσομαι,

ὅταν παραστῶ σοὶ μὲν ἐγγύθεν ποδός,

ἣ δʼ οὖσʼ ἄτεκνος τὰ σὰ φίλʼ εἰσορᾷ πικρῶς,

κᾆτʼ ἢ προδοὺς σύ μʼ ἐς δάμαρτα σὴν βλέπῃς

ἢ τἀμὰ τιμῶν δῶμα συγχέας ἔχῃς;

ὅσας σφαγὰς δὴ φαρμάκων τε θανασίμων

γυναῖκες ηὗρον ἀνδράσιν διαφθοράς.

ἄλλως τε τὴν σὴν ἄλοχον οἰκτίρω, πάτερ,

ἄπαιδα γηράσκουσαν· οὐ γὰρ ἀξία

πατέρων ἀπʼ ἐσθλῶν οὖσʼ ἀπαιδίᾳ νοσεῖν.

τυραννίδος δὲ τῆς μάτην αἰνουμένης

τὸ μὲν πρόσωπον ἡδύ, τἀν δόμοισι δὲ

λυπηρά· τίς γὰρ μακάριος, τίς εὐτυχής,

ὅστις δεδοικὼς καὶ παραβλέπων βίον

αἰῶνα τείνει; δημότης ἂν εὐτυχὴς

ζῆν ἂν θέλοιμι μᾶλλον ἢ τύραννος ὤν,

ᾧ τοὺς πονηροὺς ἡδονὴ φίλους ἔχειν,

ἐσθλοὺς δὲ μισεῖ κατθανεῖν φοβούμενος.

εἴποις ἂν ὡς ὁ χρυσὸς ἐκνικᾷ τάδε,

πλουτεῖν τε τερπνόν; οὐ φιλῶ ψόφους κλύειν

ἐν χερσὶ σῴζων ὄλβον οὐδʼ ἔχειν πόνους·

εἴη γʼ ἐμοὶ μὲν μέτρια μὴ λυπουμένῳ.

ἃ δʼ ἐνθάδʼ εἶχον ἀγάθʼ ἄκουσόν μου, πάτερ·

τὴν φιλτάτην μὲν πρῶτον ἀνθρώπῳ σχολὴν

ὄχλον τε μέτριον, οὐδέ μʼ ἐξέπληξʼ ὁδοῦ

πονηρὸς οὐδείς· κεῖνο δʼ οὐκ ἀνασχετόν,

εἴκειν ὁδοῦ χαλῶντα τοῖς κακίοσιν.

θεῶν δʼ ἐν εὐχαῖς ἢ γόοισιν ἦ βροτῶν,

ὑπηρετῶν χαίρουσιν, οὐ γοωμένοις.

καὶ τοὺς μὲν ἐξέπεμπον, οἳ δʼ ἧκον ξένοι,

ὥσθʼ ἡδὺς αἰεὶ καινὸς ἐν καινοῖσιν ἦ.

ὃ δʼ εὐκτὸν ἀνθρώποισι, κἂν ἄκουσιν ᾖ,

δίκαιον εἶναί μʼ ὁ νόμος ἡ φύσις θʼ ἅμα

παρεῖχε τῷ θεῷ. ταῦτα συννοούμενος

κρείσσω νομίζω τἀνθάδʼ ἢ τἀκεῖ, πάτερ.

ἔα δʼ ἔμʼ αὐτοῦ ζῆν· ἴση γὰρ ἡ χάρις,

μεγάλοισι χαίρειν σμικρά θʼ ἡδέως ἔχειν.

καλῶς ἔλεξας, εἴπερ οὓς ἐγὼ φιλῶ

ἐν τοῖσι σοῖσιν εὐτυχήσουσιν φίλοις.

παῦσαι λόγων τῶνδʼ, εὐτυχεῖν δʼ ἐπίστασο·

θέλω γὰρ οὗπέρ σʼ ηὗρον ἄρξασθαι, τέκνον,

κοινῆς τραπέζης, δαῖτα πρὸς κοινὴν πεσών,

θῦσαί θʼ ἅ σου πρὶν γενέθλιʼ οὐκ ἐθύσαμεν.

καὶ νῦν μὲν ὡς δὴ ξένον ἄγων σʼ ἐφέστιον

δείπνοισι τέρψω, τῆς δʼ Ἀθηναίων χθονὸς

ἄξω θεατὴν δῆθεν, ὡς οὐκ ὄντʼ ἐμόν.

καὶ γὰρ γυναῖκα τὴν ἐμὴν οὐ βούλομαι

λυπεῖν ἄτεκνον οὖσαν αὐτὸς εὐτυχῶν.

χρόνῳ δὲ καιρὸν λαμβάνων προσάξομαι

δάμαρτʼ ἐᾶν σε σκῆπτρα τἄμʼ ἔχειν χθονός.

Ἴωνα δʼ ὀνομάζω σε τῇ τύχῃ πρέπον,

ὁθούνεκʼ ἀδύτων ἐξιόντι μοι θεοῦ

ἴχνος συνῆψας πρῶτος. ἀλλὰ τῶν φίλων

πλήρωμʼ ἀθροίσας βουθύτῳ σὺν ἡδονῇ

πρόσειπε, μέλλων Δελφίδʼ ἐκλιπεῖν πόλιν.

ὑμῖν δὲ σιγᾶν, δμωΐδες, λέγω τάδε,

ἢ θάνατον εἰπούσαισι πρὸς δάμαρτʼ ἐμήν.

στείχοιμʼ ἄν. ἓν δὲ τῆς τύχης ἄπεστί μοι·

εἰ μὴ γὰρ ἥτις μʼ ἔτεκεν εὑρήσω, πάτερ,

ἀβίωτον ἡμῖν. εἰ δʼ ἐπεύξασθαι χρεών,

ἐκ τῶν Ἀθηνῶν μʼ ἡ τεκοῦσʼ εἴη γυνή,

ὥς μοι γένηται μητρόθεν παρρησία.

καθαρὰν γὰρ ἤν τις ἐς πόλιν πέσῃ ξένος,

κἂν τοῖς λόγοισιν ἀστὸς ᾖ, τό γε στόμα

δοῦλον πέπαται κοὐκ ἔχει παρρησίαν.

ὁρῶ δάκρυα καὶ πενθίμους

ἀλαλαγὰς στεναγμάτων τʼ ἐσβολάς,

ὅταν ἐμὰ τύραννος εὐπαιδίαν

πόσιν ἔχοντʼ εἰδῇ,

αὐτὴ δʼ ἄπαις ᾖ καὶ λελειμμένη τέκνων.

τίνʼ, ὦ παῖ πρόμαντι Λατοῦς, ἔχρη-

σας ὑμνῳδίαν;

πόθεν ὁ παῖς ὅδʼ ἀμφὶ ναοὺς σέθεν

τρόφιμος ἐξέβα; γυναικῶν τίνος;

οὐ γάρ με σαίνει θέσφατα μή τινʼ ἔχῃ δόλον.

δειμαίνω συμφοράν,

ἐφʼ ὅ ποτε βάσεται.

ἄτοπος ἄτοπα γὰρ δίδωσί μοι,

τὸ δʼ ἔτʼ εὔφημʼ ἔχει,

δόλον τύχαν θʼ, ὁ παῖς

ἄλλων τραφεὶς ἐξ αἱμάτων.

τίς οὐ τάδε ξυνοίσεται;

— φίλαι, πότερʼ ἐμᾷ δεσποίνᾳ

τάδε τορῶς ἐς οὖς γεγωνήσομεν;

πόσιν, ἐν ᾧ τὰ πάντʼ ἔχουσʼ ἐλπίδων

μέτοχος ἦν, τλάμων,

— νῦν δʼ ἣ μὲν ἔρρει συμφοραῖς, ὃ δʼ εὐτυχεῖ.

— πολιὸν ἐσπεσοῦσα γῆρας, πόσις δʼ

— ἀτίετος φίλων.

— μέλεος, ὃς θυραῖος ἐλθὼν δόμους,

μέγαν ἐς ὄλβον, οὐκ ἴσωσεν τύχης

(— ὄλοιτʼ, ὄλοιτο) πότνιαν ἐξαπαφὼν ἐμάν.

— καὶ θεοῖσιν μὴ τύχοι

καλλίφλογα πέλανον ἐπὶ

πυρὶ καθαγνίσας· τὸ δʼ ἐμὸν εἴσεται,

ὅσον ἀμᾶς ἔφυν

τυραννίδος φίλα.

— ἦ δὴ πέλας δείπνων κυρεῖ

παῖς καὶ πατὴρ νέος νέων.

ἰὼ δειράδες Παρνασοῦ πέτρας

ἔχουσαι σκόπελον οὐράνιόν θʼ ἕδραν,

ἵνα Βάκχιος ἀμφιπύρους ἀνέχων πεύκας

λαιψηρὰ πηδᾷ νυκτιπόλοις ἅμα σὺν Βάκχαις,

μή ποτʼ εἰς ἐμὰν πόλιν ἵκοιθʼ ὁ παῖς,

νέαν δʼ ἁμέραν ἀπολιπὼν θάνοι.

στενομένα γὰρ ἂν πόλις ἔχοι σκῆψιν

ξενικὸν ἐσβολὰν



ἁλίσας ὁ πάρος ἀρχαγὸς ὢν

Ἐρεχθεὺς ἄναξ.

ὦ πρέσβυ παιδαγώγʼ Ἐρεχθέως πατρὸς

τοὐμοῦ ποτʼ ὄντος, ἡνίκʼ ἦν ἔτʼ ἐν φάει,

ἔπαιρε σαυτὸν πρὸς θεοῦ χρηστήρια,

ὥς μοι συνησθῇς, εἴ τι Λοξίας ἄναξ

θέσπισμα παίδων ἐς γονὰς ἐφθέγξατο.

σὺν τοῖς φίλοις γὰρ ἡδὺ μὲν πράσσειν καλῶς·

ἃ μὴ γένοιτο δʼ, εἴ τι τυγχάνοι κακόν,

ἐς ὄμματʼ εὔνου φωτὸς ἐμβλέψαι γλυκύ.

ἐγὼ δέ σʼ, ὥσπερ καὶ σὺ πατέρʼ ἐμόν ποτε,

δέσποινʼ ὅμως οὖσʼ ἀντικηδεύω πατρός.

ὦ θύγατερ, ἄξιʼ ἀξίων γεννητόρων

ἤθη φυλάσσεις, κοὐ καταισχύνασʼ ἔχεις

τοὺς σοὺς παλαιούς, ἐκγόνους αὐτόχθονας.

ἕλχʼ ἕλκε πρὸς μέλαθρα καὶ κόμιζέ με.

αἰπεινά τοι μαντεῖα· τοῦ γήρως δέ μοι

συνεκπονοῦσα κῶλον ἰατρὸς γενοῦ.

ἕπου νυν· ἴχνος δʼ ἐκφύλασσʼ ὅπου τίθης.

ἰδού.

τὸ τοῦ ποδὸς μὲν βραδύ, τὸ τοῦ δὲ νοῦ ταχύ.

βάκτρῳ δʼ ἐρείδου περιφερῆ στίβον χθονός.

καὶ τοῦτο τυφλόν, ὅταν ἐγὼ βλέπω βραχύ.

ὀρθῶς ἔλεξας· ἀλλὰ μὴ παρῇς κόπῳ.

οὔκουν ἑκών γε· τοῦ δʼ ἀπόντος οὐ κρατῶ.

γυναῖκες, ἱστῶν τῶν ἐμῶν καὶ κερκίδος

δούλευμα πιστόν, τίνα τύχην λαβὼν πόσις

βέβηκε παίδων, ὧνπερ οὕνεχʼ ἥκομεν;

σημήνατʼ· εἰ γὰρ ἀγαθά μοι μηνύσετε,

οὐκ εἰς ἀπίστους δεσπότας βαλεῖς χάριν.

ἰὼ δαῖμον.

τὸ φροίμιον μὲν τῶν λόγων οὐκ εὐτυχές.

ἰὼ τλᾶμον.

ἀλλʼ ἦ τι θεσφάτοισι δεσποτῶν νοσῶ;

εἶἑν· τί δρῶμεν; θάνατος ὧν κεῖται πέρι

τίς ἥδε μοῦσα, χὡ φόβος τίνων πέρι;

εἴπωμεν ἢ σιγῶμεν; ἢ τί δράσομεν;

εἴφʼ· ὡς ἔχεις γε συμφοράν τινʼ εἰς ἐμέ.

εἰρήσεταί τοι, κεἰ θανεῖν μέλλω διπλῇ.

οὐκ ἔστι σοι, δέσποινʼ, ἐπʼ ἀγκάλαις λαβεῖν

τέκνʼ, οὐδὲ μαστῷ σῷ προσαρμόσαι ποτέ.

ὤμοι, θάνοιμι.

θύγατερ.

ὦ τάλαινʼ

ἐγὼ συμφορᾶς, ἔλαβον ἔπαθον ἄχος

ἀβίοτον, φίλαι.

διοιχόμεσθα.

τέκνον.

αἰαῖ αἰαῖ·

διανταῖος ἔτυπεν ὀδύνα με πλευ-

μόνων τῶνδʼ ἔσω.

μήπω στενάξῃς

ἀλλὰ πάρεισι γόοι.

πρὶν ἂν μάθωμεν

ἀγγελίαν τίνα μοι;

εἰ ταὐτὰ πράσσων δεσπότης τῆς συμφορᾶς

κοινωνός ἐστιν, ἢ μόνη σὺ δυστυχεῖς.

κείνῳ μέν, ὦ γεραιέ, παῖδα Λοξίας

ἔδωκεν, ἰδίᾳ δʼ εὐτυχεῖ ταύτης δίχα.

τόδʼ ἐπὶ τῷδε κακὸν ἄκρον ἔλακες

ἄχος ἐμοὶ στένειν.

πότερα δὲ φῦναι δεῖ γυναικὸς ἔκ τινος

τὸν παῖδʼ ὃν εἶπας, ἢ γεγῶτʼ ἐθέσπισεν;

ἤδη πεφυκότʼ ἐκτελῆ νεανίαν

δίδωσιν αὐτῷ Λοξίας· παρῆ δʼ ἐγώ.

πῶς φῄς; ἄφατον ἄφατον ἀναύδητον

λόγον ἐμοὶ θροεῖς.

κἄμοιγε. πῶς δʼ ὁ χρησμὸς ἐκπεραίνεται,

σαφέστερόν μοι φράζε, χὥστις ἔσθʼ ὁ παῖς.

ὅτῳ ξυναντήσειεν ἐκ θεοῦ συθεὶς

πρώτῳ πόσις σός, παῖδʼ ἔδωκʼ αὐτῷ θεός.

ὀττοτοττοτοῖ· τὸν δʼ ἐμὸν ἄτεκνον ἄτεκνον ἔλακεν

ἄρα βίοτον; ἐρημίᾳ δʼ ὀρφανοὺς

δόμους οἰκήσω.

τίς οὖν ἐχρήσθη; τῷ συνῆψʼ ἴχνος ποδὸς

πόσις ταλαίνης; πῶς δὲ ποῦ νιν εἰσιδών;

οἶσθʼ, ὦ φίλη δέσποινα, τὸν νεανίαν

ὃς τόνδʼ ἔσαιρε ναόν; οὗτος ἔσθʼ ὁ παῖς.

ἀνʼ ὑγρὸν ἀμπταίην αἰθέρα πόρσω γαί-

ας Ἑλλανίας, ἀστέρας ἑσπέρους,

οἷον οἷον ἄλγος ἔπαθον, φίλαι.

ὄνομα δὲ ποῖον αὐτὸν ὀνομάζει πατήρ;

οἶσθʼ, ἢ σιωπῇ τοῦτʼ ἀκύρωτον μένει;

Ἴωνʼ, ἐπείπερ πρῶτος ἤντησεν πατρί.

μητρὸς δʼ ὁποίας ἐστὶν —

οὐκ ἔχω φράσαι.

φροῦδος δʼ — ἵνʼ εἰδῇς πάντα τἀπʼ ἐμοῦ, γέρον —

παιδὸς προθύσων ξένια καὶ γενέθλια

σκηνὰς ἐς ἱερὰς τῆσδε λαθραίως πόσις,

κοινὴν ξυνάψων δαῖτα παιδὶ τῷ νέῳ.

δέσποινα, προδεδόμεσθα — σὺν γάρ σοι νοσῶ —

τοῦ σοῦ πρὸς ἀνδρός, καὶ μεμηχανημένως

ὑβριζόμεσθα δωμάτων τʼ Ἐρεχθέως

ἐκβαλλόμεσθα. καὶ σὸν οὐ στυγῶν πόσιν

λέγω, σὲ μέντοι μᾶλλον ἢ κεῖνον φιλῶν·

ὅστις σε γήμας ξένος ἐπεισελθὼν πόλιν

καὶ δῶμα καὶ σὴν παραλαβὼν παγκληρίαν,

ἄλλης γυναικὸς παῖδας ἐκκαρπούμενος

λάθρα πέφηνεν· ὡς λάθρα δʼ, ἐγὼ φράσω.

ἐπεί σʼ ἄτεκνον ᾔσθετʼ, οὐκ ἔστεργέ σοι

ὅμοιος εἶναι τῆς τύχης τʼ ἴσον φέρειν,

λαβὼν δὲ δοῦλα λέκτρα νυμφεύσας λάθρα

τὸν παῖδʼ ἔφυσεν, ἐξενωμένον δέ τῳ

Δελφῶν δίδωσιν ἐκτρέφειν. ὃ δʼ ἐν θεοῦ

δόμοισιν ἄφετος, ὡς λάθοι, παιδεύεται.

νεανίαν δʼ ὡς ᾔσθετʼ ἐκτεθραμμένον,

ἐλθεῖν σʼ ἔπεισε δεῦρʼ ἀπαιδίας χάριν.

κᾆθʼ ὁ θεὸς οὐκ ἐψεύσαθʼ, ὅδε δʼ ἐψεύσατο

πάλαι τρέφων τὸν παῖδα, κἄπλεκεν πλοκὰς

τοιάσδʼ· ἁλοὺς μὲν ἀνέφερʼ ἐς τὸν δαίμονα,

ἐλθὼν δὲ καὶ τὸν χρόνον ἀμύνεσθαι θέλων

τυραννίδʼ αὐτῷ περιβαλεῖν ἔμελλε γῆς.

καινὸν δὲ τοὔνομʼ ἀνὰ χρόνον πεπλασμένον

Ἴων, ἰόντι δῆθεν ὅτι συνήντετο.

οἴμοι, κακούργους ἄνδρας ὡς αἰεὶ στυγῶ,

οἳ συντιθέντες τἄδικʼ εἶτα μηχαναῖς

κοσμοῦσι. φαῦλον χρηστὸν ἂν λαβεῖν φίλον

θέλοιμι μᾶλλον ἢ κακὸν σοφώτερον.

καὶ τῶνδʼ ἁπάντων ἔσχατον πείσῃ κακόν·

ἀμήτορʼ, ἀναρίθμητον, ἐκ δούλης τινὸς

γυναικός, ἐς σὸν δῶμα δεσπότην ἄγειν.

ἁπλοῦν ἂν ἦν γὰρ τὸ κακόν, εἰ παρʼ εὐγενοῦς

μητρός, πιθών σε, σὴν λέγων ἀπαιδίαν,

ἐσῴκισʼ οἴκους· εἰ δὲ σοὶ τόδʼ ἦν πικρόν,

τῶν Αἰόλου νιν χρῆν ὀρεχθῆναι γάμων.

ἐκ τῶνδε δεῖ σε δὴ γυναικεῖόν τι δρᾶν·

ἢ γὰρ ξίφος λαβοῦσαν ἢ δόλῳ τινὶ

ἢ φαρμάκοισι σὸν κατακτεῖναι πόσιν

καὶ παῖδα, πρὶν σοὶ θάνατον ἐκ κείνων μολεῖν.

εἰ γάρ γʼ ὑφήσεις τοῦδʼ, ἀπαλλάξῃ βίου.

δυοῖν γὰρ ἐχθροῖν εἰς ἓν ἐλθόντοιν στέγος,

ἢ θάτερον δεῖ δυστυχεῖν ἢ θάτερον.

ἐγὼ μὲν οὖν σοι καὶ συνεκπονεῖν θέλω,

καὶ συμφονεύειν παῖδʼ ἐπεισελθὼν δόμους

οὗ δαῖθʼ ὁπλίζει, καὶ τροφεῖα δεσπόταις

ἀποδοὺς θανεῖν τε ζῶν τε φέγγος εἰσορᾶν.

ἓν γάρ τι τοῖς δούλοισιν αἰσχύνην φέρει,

τοὔνομα· τὰ δʼ ἄλλα πάντα τῶν ἐλευθέρων

οὐδὲν κακίων δοῦλος, ὅστις ἐσθλὸς ᾖ.

κἀγώ, φίλη δέσποινα, συμφορὰν θέλω

κοινουμένη τήνδʼ ἢ θανεῖν ἢ ζῆν καλῶς.

ὦ ψυχά, πῶς σιγάσω;

πῶς δὲ σκοτίας ἀναφήνω

εὐνάς, αἰδοῦς δʼ ἀπολειφθῶ;

τί γὰρ ἐμπόδιον κώλυμʼ ἔτι μοι;

πρὸς τίνʼ ἀγῶνας τιθέμεσθʼ ἀρετῆς;

οὐ πόσις ἡμῶν προδότης γέγονεν,

στέρομαι δʼ οἴκων, στέρομαι παίδων,

φροῦδαι δʼ ἐλπίδες, ἃς διαθέσθαι

χρῄζουσα καλῶς οὐκ ἐδυνήθην,

σιγῶσα γάμους,

σιγῶσα τόκους πολυκλαύτους;

ἀλλʼ οὐ τὸ Διὸς πολύαστρον ἕδος

καὶ τὴν ἐπʼ ἐμοῖς σκοπέλοισι θεὰν

λίμνης τʼ ἐνύδρου Τριτωνιάδος

πότνιαν ἀκτάν,

οὐκέτι κρύψω λέχος, ὡς στέρνων

ἀπονησαμένη ῥᾴων ἔσομαι.

στάζουσι κόραι δακρύοισιν ἐμαί,

ψυχὴ δʼ ἀλγεῖ κακοβουλευθεῖσʼ

ἔκ τʼ ἀνθρώπων ἔκ τʼ ἀθανάτων,

οὓς ἀποδείξω

λέκτρων προδότας ἀχαρίστους.

ὦ τᾶς ἑπταφθόγγου μέλπων

κιθάρας ἐνοπάν, ἅτʼ ἀγραύλοις

κέρασιν ἐν ἀψύχοις ἀχεῖ

μουσᾶν ὕμνους εὐαχήτους,

σοὶ μομφάν, ὦ Λατοῦς παῖ,

πρὸς τάνδʼ αὐγὰν αὐδάσω.

ἦλθές μοι χρυσῷ χαίταν

μαρμαίρων, εὖτʼ ἐς κόλπους

κρόκεα πέταλα φάρεσιν ἔδρεπον,

ἀνθίζειν χρυσανταυγῆ·

λευκοῖς δʼ ἐμφὺς καρποῖσιν

χειρῶν εἰς ἄντρου κοίτας

κραυγὰν Ὦ μᾶτέρ μʼ αὐδῶσαν

θεὸς ὁμευνέτας

ἆγες ἀναιδείᾳ

Κύπριδι χάριν πράσσων.

τίκτω δʼ ἁ δύστανός σοι

κοῦρον, τὸν φρίκᾳ ματρὸς

εἰς εὐνὰν βάλλω τὰν σάν,

ἵνα με λέχεσι μελέαν μελέοις

ἐζεύξω τὰν δύστανον.

οἴμοι μοι· καὶ νῦν ἔρρει

πτανοῖς ἁρπασθεὶς θοίνα

παῖς μοι καὶ σός, τλάμων·

σὺ δὲ κιθάρᾳ κλάζεις

παιᾶνας μέλπων.

ὠή,

τὸν Λατοῦς αὐδῶ σʼ ,

ὅστʼ ὀμφὰν κληροῖς

πρὸς χρυσέους θάκους

καὶ γαίας μεσσήρεις ἕδρας,

εἰς οὖς αὐδὰν καρύξω·

Ἰὼ κακὸς εὐνάτωρ,

ὃς τῷ μὲν ἐμῷ νυμφεύτᾳ

χάριν οὐ προλαβὼν

παῖδʼ εἰς οἴκους οἰκίζεις·

ὁ δʼ ἐμὸς γενέτας καὶ σός γʼ, ἀμαθής,

οἰωνοῖς ἔρρει συλαθείς,

σπάργανα ματέρος ἐξαλλάξας.

μισεῖ σʼ ἁ Δᾶλος καὶ δάφνας

ἔρνεα φοίνικα παρʼ ἁβροκόμαν,

ἔνθα λοχεύματα σέμνʼ ἐλοχεύσατο

Λατὼ Δίοισί σε καρποῖς.

οἴμοι, μέγας θησαυρὸς ὡς ἀνοίγνυται

κακῶν, ἐφʼ οἷσι πᾶς ἂν ἐκβάλοι δάκρυ.

ὦ θύγατερ, οὔτοι σὸν βλέπων ἐμπίμπλαμαι

πρόσωπον, ἔξω δʼ ἐγενόμην γνώμης ἐμῆς.

κακῶν γὰρ ἄρτι κῦμʼ ὑπεξαντλῶν φρενί,

πρύμνηθεν αἴρει μʼ ἄλλο σῶν λόγων ὕπο,

οὓς ἐκβαλοῦσα τῶν παρεστώτων κακῶν

μετῆλθες ἄλλων πημάτων κακὰς ὁδούς.

τί φῄς; τίνα λόγον Λοξίου κατηγορεῖς;

ποῖον τεκεῖν φῂς παῖδα; ποῦ θεῖναι πόλεως

θηρσὶν φίλον τύμβευμʼ; ἄνελθέ μοι πάλιν.

αἰσχύνομαι μέν σʼ, ὦ γέρον, λέξω δʼ ὅμως.

ὡς συστενάζειν γʼ οἶδα γενναίως φίλοις.

ἄκουε τοίνυν· οἶσθα Κεκροπίας πέτρας

πρόσβορρον ἄντρον, ἃς Μακρὰς κικλήσκομεν;

οἶδʼ, ἔνθα Πανὸς ἄδυτα καὶ βωμοὶ πέλας.

ἐνταῦθʼ ἀγῶνα δεινὸν ἠγωνίσμεθα.

τίνʼ; ὡς ἀπαντᾷ δάκρυά μοι τοῖς σοῖς λόγοις.

Φοίβῳ ξυνῆψʼ ἄκουσα δύστηνον γάμον.

ὦ θύγατερ, ἆρʼ ἦν ταῦθʼ ἅ γʼ ᾐσθόμην ἐγώ;

οὐκ οἶδʼ· ἀληθῆ δʼ εἰ λέγεις φαίημεν ἄν.

νόσον κρυφαίαν ἡνίκʼ ἔστενες λάθρα;

τότʼ ἦν ἃ νῦν σοι φανερὰ σημαίνω κακά.

κᾆτʼ ἐξέκλεψας πῶς Ἀπόλλωνος γάμους;

ἔτεκον — ἀνάσχου ταῦτʼ ἐμοῦ κλύων, γέρον.

ποῦ; τίς λοχεύει σʼ; ἢ μόνη μοχθεῖς τάδε;

μόνη κατʼ ἄντρον οὗπερ ἐζεύχθην γάμοις.

ὁ παῖς δὲ ποῦ ʼστιν; ἵνα σὺ μηκέτʼ ᾖς ἄπαις.

τέθνηκεν, ὦ γεραιέ, θηρσὶν ἐκτεθείς.

τέθνηκʼ; Ἀπόλλων δʼ ὁ κακὸς οὐδὲν ἤρκεσεν;

οὐκ ἤρκεσʼ· Ἅιδου δʼ ἐν δόμοις παιδεύεται.

τίς γάρ νιν ἐξέθηκεν; οὐ γὰρ δὴ σύ γε.

ἡμεῖς, ἐν ὄρφνῃ σπαργανώσαντες πέπλοις.

οὐδὲ ξυνῄδει σοί τις ἔκθεσιν τέκνου;

αἱ ξυμφοραί γε καὶ τὸ λανθάνειν μόνον.

καὶ πῶς ἐν ἄντρῳ παῖδα σὸν λιπεῖν ἔτλης;

πῶς δʼ οἰκτρὰ πολλὰ στόματος ἐκβαλοῦσʼ ἔπη —

φεῦ·

τλήμων σὺ τόλμης, ὁ δὲ θεὸς μᾶλλον σέθεν.

εἰ παῖδά γʼ εἶδες χεῖρας ἐκτείνοντά μοι.

μαστὸν διώκοντʼ ἦ πρὸς ἀγκάλαις πεσεῖν;

ἐνταῦθʼ, ἵνʼ οὐκ ὢν ἄδικʼ ἔπασχεν ἐξ ἐμοῦ.

σοὶ δʼ ἐς τί δόξʼ ἐσῆλθεν ἐκβαλεῖν τέκνον;

ὡς τὸν θεὸν σῴζοντα τόν γʼ αὑτοῦ γόνον.

οἴμοι, δόμων σῶν ὄλβος ὡς χειμάζεται.

τί κρᾶτα κρύψας, ὦ γέρον, δακρυρροεῖς;

σὲ καὶ πατέρα σὸν δυστυχοῦντας εἰσορῶ.

τὰ θνητὰ τοιαῦτʼ· οὐδὲν ἐν ταὐτῷ μένει.

μή νυν ἔτʼ οἴκτων, θύγατερ, ἀντεχώμεθα.

τί γάρ με χρὴ δρᾶν; ἀπορία τὸ δυστυχεῖν.

τὸν πρῶτον ἀδικήσαντά σʼ ἀποτίνου θεόν.

καὶ πῶς τὰ κρείσσω θνητὸς οὖσʼ ὑπερδράμω;

πίμπρη τὰ σεμνὰ Λοξίου χρηστήρια.

δέδοικα· καὶ νῦν πημάτων ἄδην ἔχω.

τὰ δυνατά νυν τόλμησον, ἄνδρα σὸν κτανεῖν.

αἰδούμεθʼ εὐνὰς τὰς τόθʼ ἡνίκʼ ἐσθλὸς ἦν.

νῦν δʼ ἀλλὰ παῖδα τὸν ἐπὶ σοὶ πεφηνότα.

πῶς; εἰ γὰρ εἴη δυνατόν· ὡς θέλοιμί γʼ ἄν.

ξιφηφόρους σοὺς ὁπλίσασʼ ὀπάονας.

στείχοιμʼ ἄν· ἀλλὰ ποῦ γενήσεται τόδε;

ἱεραῖσιν ἐν σκηναῖσιν, οὗ θοινᾷ φίλους.

ἐπίσημον ὁ φόνος, καὶ τὸ δοῦλον ἀσθενές.

ὤμοι, κακίζῃ· φέρε, σὺ νῦν βούλευέ τι.

καὶ μὴν ἔχω γε δόλια καὶ δραστήρια.

ἀμφοῖν ἂν εἴην τοῖνδʼ ὑπηρέτης ἐγώ.

ἄκουε τοίνυν· οἶσθα γηγενῆ μάχην;

οἶδʼ, ἣν Φλέγρᾳ Γίγαντες ἔστησαν θεοῖς.

ἐνταῦθα Γοργόνʼ ἔτεκε Γῆ, δεινὸν τέρας.

ἦ παισὶν αὑτῆς σύμμαχον, θεῶν πόνον;

ναί· καί νιν ἔκτεινʼ ἡ Διὸς Παλλὰς θεά.

ποῖόν τι μορφῆς σχῆμʼ ἔχουσαν ἀγρίας;

θώρακʼ ἐχίδνης περιβόλοις ὡπλισμένον.

ἆρʼ οὗτός ἐσθʼ ὁ μῦθος ὃν κλύω πάλαι;

ταύτης Ἀθάναν δέρος ἐπὶ στέρνοις ἔχειν.

ἣν αἰγίδʼ ὀνομάζουσι, Παλλάδος στολήν;

τόδʼ ἔσχεν ὄνομα θεῶν ὅτʼ ᾖξεν ἐς δόρυ.

τί δῆτα, θύγατερ, τοῦτο σοῖς ἐχθροῖς βλάβος;

Ἐριχθόνιον οἶσθʼ, ἢ — ; τί δʼ οὐ μέλλεις, γέρον;

ὃν πρῶτον ὑμῶν πρόγονον ἐξανῆκε γῆ;

τούτῳ δίδωσι Παλλὰς ὄντι νεογόνῳ

τί χρῆμα; μέλλον γάρ τι προσφέρεις ἔπος.

δισσοὺς σταλαγμοὺς αἵματος Γοργοῦς ἄπο.

ἰσχὺν ἔχοντας τίνα πρὸς ἀνθρώπου φύσιν;

τὸν μὲν θανάσιμον, τὸν δʼ ἀκεσφόρον νόσων.

ἐν τῷ καθάψασʼ ἀμφὶ παιδὶ σώματος;

χρυσοῖσι δεσμοῖς· ὁ δὲ δίδωσʼ ἐμῷ πατρί.

κείνου δὲ κατθανόντος ἐς σὲ ἀφίκετο;

ναί· κἀπὶ καρπῷ γʼ αὔτʼ ἐγὼ χερὸς φέρω.

πῶς οὖν κέκρανται δίπτυχον δῶρον θεᾶς;

κοίλης μὲν ὅστις φλεβὸς ἀπέσταξεν φόνῳ

τί τῷδε χρῆσθαι; δύνασιν ἐκφέρει τίνα;

νόσους ἀπείργει καὶ τροφὰς ἔχει βίου.

ὁ δεύτερος δʼ ἀριθμὸς ὧν λέγεις τί δρᾷ;

κτείνει, δρακόντων ἰὸς ὢν τῶν Γοργόνος.

ἐς ἓν δὲ κραθέντʼ αὐτὸν ἢ χωρὶς φορεῖς;

χωρίς· κακῷ γὰρ ἐσθλὸν οὐ συμμείγνυται.

ὦ φιλτάτη παῖ, πάντʼ ἔχεις ὅσων σε δεῖ.

τούτῳ θανεῖται παῖς· σὺ δʼ ὁ κτείνων ἔσῃ.

ποῦ καὶ τί δράσας; σὸν λέγειν, τολμᾶν δʼ ἐμόν.

ἐν ταῖς Ἀθήναις, δῶμʼ ὅταν τοὐμὸν μόλῃ.

οὐκ εὖ τόδʼ εἶπας· καὶ σὺ γὰρ τοὐμὸν ψέγεις.

πῶς; ἆρʼ ὑπείδου τοῦθʼ ὃ κἄμʼ ἐσέρχεται;

σὺ παῖδα δόξεις διολέσαι, κεἰ μὴ κτενεῖς.

ὀρθῶς· φθονεῖν γάρ φασι μητρυιὰς τέκνοις.

αὐτοῦ νυν αὐτὸν κτεῖνʼ, ἵνʼ ἀρνήσῃ φόνους.

προλάζυμαι γοῦν τῷ χρόνῳ τῆς ἡδονῆς.

καὶ σόν γε λήσεις πόσιν ἅ σε σπεύδει λαθεῖν.

οἶσθʼ οὖν ὃ δρᾶσον; χειρὸς ἐξ ἐμῆς λαβὼν

χρύσωμʼ Ἀθάνας τόδε, παλαιὸν ὄργανον,

ἐλθὼν ἵνʼ ἡμῖν βουθυτεῖ λάθρα πόσις,

δείπνων ὅταν λήγωσι καὶ σπονδὰς θεοῖς

μέλλωσι λείβειν, ἐν πέπλοις ἔχων τόδε

κάθες βαλὼν ἐς πῶμα τῷ νεανίᾳ

ἰδίᾳ δέ, μή τι πᾶσι, χωρίσας ποτὸν

τῷ τῶν ἐμῶν μέλλοντι δεσπόζειν δόμων.

κἄνπερ διέλθῃ λαιμόν, οὔποθʼ ἵξεται

κλεινὰς Ἀθήνας, κατθανὼν δʼ αὐτοῦ μενεῖ.

σὺ μέν νυν εἴσω προξένων μέθες πόδα·

ἡμεῖς δʼ ἐφʼ ᾧ τετάγμεθʼ ἐκπονήσομεν.

ἄγʼ, ὦ γεραιὲ πούς, νεανίας γενοῦ

ἔργοισι, κεἰ μὴ τῷ χρόνῳ πάρεστί σοι.

ἐχθρὸν δʼ ἐπʼ ἄνδρα στεῖχε δεσποτῶν μέτα,

καὶ συμφόνευε καὶ συνεξαίρει δόμων.

τὴν δʼ εὐσέβειαν εὐτυχοῦσι μὲν καλὸν

τιμᾶν· ὅταν δὲ πολεμίους δρᾶσαι κακῶς

θέλῃ τις, οὐδεὶς ἐμποδὼν κεῖται νόμος.

Εἰνοδία θύγατερ Δάματρος, ἃ τῶν

νυκτιπόλων ἐφόδων ἀνάσσεις

καὶ μεθαμερίων, ὅδωσον

δυσθανάτων κρατήρων πλη-

ρώματʼ ἐφʼ οἷσι πέμπει

πότνια πότνιʼ ἐμὰ χθονίας

Γοργοῦς λαιμοτόμων ἀπὸ

σταλαγμῶν

τῷ τῶν Ἐρεχθεϊδᾶν

δόμων ἐφαπτομένῳ·

μηδέ ποτʼ ἄλλος ἄλλων ἀπʼ οἴ-

κων πόλεως ἀνάσσοι

πλὴν τῶν εὐγενετᾶν Ἐρεχθειδᾶν.

εἰ δʼ ἀτελὴς θάνατος σπουδαί τε δεσποί-

νας, ὅ τε καιρὸς ἄπεισι τόλμας,

ᾇ νῦν ἐλπὶς ἐφαίνετʼ, ἢ θη-

κτὸν ξίφος ἢ δαίμων ἐξά-

ψει βρόχον ἀμφὶ δειρήν,

πάθεσι πάθεα δʼ ἐξανύτουσʼ

εἰς ἄλλας βιότου κάτει-

σι μορφάς.

οὐ γὰρ δόμων γʼ ἑτέρους

ἄρχοντας ἀλλοδαποὺς

ζῶσά ποτʼ ὄμμασι ἐν φαεν-

ναῖς ἀνέχοιτʼ ἂν αὐγαῖς

ἁ τῶν εὐπατριδᾶν γεγῶσʼ οἴκων.

αἰσχύνομαι τὸν πολύυ-

μνον θεόν, εἰ παρὰ καλλιχόροισι παγαῖς

λαμπάδα θεωρὸν εἰκάδων

ὄψεται ἐννύχιος ἄυπνος ὤν, ὅτε

καὶ Διὸς ἀστερωπὸς

ἀνεχόρευσεν αἰθήρ,

χορεύει δὲ σελάνα

καὶ πεντήκοντα κόραι

Νηρέος, αἱ κατὰ πόντον

ἀενάων τε ποταμῶν

δίνας, χορευόμεναι

τὰν χρυσοστέφανον κόραν

καὶ ματέρα σεμνάν·

ἵνʼ ἐλπίζει βασιλεύ-

σειν ἄλλων πόνον ἐσπεσὼν

ὁ Φοίβειος ἀλάτας.

ὁρᾶθʼ ὅσοι δυσκελάδοι-

σιν κατὰ μοῦσαν ἰόντες ἀείδεθʼ ὕμνοις

ἁμέτερα λέχεα καὶ γάμους

Κύπριδος ἀθέμιτας ἀνοσίους, ὅσον

εὐσεβίᾳ κρατοῦμεν

ἄδικον ἄροτον ἀνδρῶν.

παλίμφαμος ἀοιδὰ

καὶ μοῦσʼ εἰς ἄνδρας ἴτω

δυσκέλαδος ἀμφὶ λέκτρων.

δείκνυσι γὰρ ὁ Διὸς ἐκ

παίδων ἀμνημοσύναν,

οὐ κοινὰν τεκέων τύχαν

οἴκοισι φυτεύσας

δεσποίνᾳ· πρὸς δʼ Ἀφροδί-

ταν ἄλλαν θέμενος χάριν

νόθου παιδὸς ἔκυρσεν.

κλειναὶ γυναῖκες, ποῦ κόρην Ἐρεχθέως,

δέσποιναν εὕρω; πανταχῇ γὰρ ἄστεως

ζητῶν νιν ἐξέπλησα κοὐκ ἔχω λαβεῖν.

τί δʼ ἔστιν, ὦ ξύνδουλε; τίς προθυμία

ποδῶν ἔχει σε, καὶ λόγους τίνας φέρεις;

θηρώμεθʼ· ἀρχαὶ δʼ ἁπιχώριοι χθονὸς

ζητοῦσιν αὐτήν, ὡς θάνῃ πετρουμένη.

οἴμοι, τί λέξεις; οὔτι που λελήμμεθα

κρυφαῖον ἐς παῖδʼ ἐκπορίζουσαι φόνον;

ἔγνως; — μεθέξεις οὐκ ἐν ὑστάτοις κακοῦ.

ὤφθη δὲ πῶς τὰ κρυπτὰ μηχανήματα;

τὸ μὴ δίκαιον τῆς δίκης ἡσσώμενον

ἐξηῦρεν ὁ θεός, οὐ μιανθῆναι θέλων.

πῶς; ἀντιάζω σʼ ἱκέτις ἐξειπεῖν τάδε.

πεπυσμέναι γάρ, εἰ θανεῖν ὅμως χρεών,

ἥδιον ἂν θάνοιμεν, εἴθʼ ὁρᾶν φάος.

ἐπεὶ θεοῦ μαντεῖον ᾤχετʼ ἐκλιπὼν

πόσις Κρεούσης, παῖδα τὸν καινὸν λαβὼν

πρὸς δεῖπνα θυσίας θʼ ἃς θεοῖς ὡπλίζετο,

Ξοῦθος μὲν ᾤχετʼ ἔνθα πῦρ πηδᾷ θεοῦ

βακχεῖον, ὡς σφαγαῖσι Διονύσου πέτρας

δεύσειε δισσὰς παιδὸς ἀντʼ ὀπτηρίων,

λέξας· Σὺ μὲν νῦν, τέκνον, ἀμφήρεις μένων

σκηνὰς ἀνίστη τεκτόνων μοχθήμασι.

θύσας δὲ Γενέταις Θεοῖσιν ἢν μακρὸν χρόνον

μένω, παροῦσι δαῖτες ἔστωσαν φίλοις.

λαβὼν δὲ μόσχους ᾤχεθʼ· ὁ δὲ νεανίας

σεμνῶς ἀτοίχους περιβολὰς σκηνωμάτων

ὀρθοστάταις ἱδρύεθʼ, ἡλίου βολὰς

καλῶς φυλάξας, οὔτε πρὸς μέσας φλογὸς

ἀκτῖνας, οὔτʼ αὖ πρὸς τελευτώσας βίον,

πλέθρου σταθμήσας μῆκος εἰς εὐγωνίαν,

μέτρημʼ ἔχουσαν τοὐν μέσῳ γε μυρίων

ποδῶν ἀριθμόν, ὡς λέγουσιν οἱ σοφοί,

ὡς πάντα Δελφῶν λαὸν ἐς θοίνην καλῶν.

λαβὼν δʼ ὑφάσμαθʼ ἱερὰ θησαυρῶν πάρα

κατεσκίαζε, θαύματʼ ἀνθρώποις ὁρᾶν.

πρῶτον μὲν ὀρόφῳ πτέρυγα περιβάλλει πέπλων,

ἀνάθημα Δίου παιδός, οὓς Ἡρακλέης

Ἀμαζόνων σκυλεύματʼ ἤνεγκεν θεῷ.

ἐνῆν δʼ ὑφανταὶ γράμμασιν τοιαίδʼ ὑφαί,

Οὐρανὸς ἀθροίζων ἄστρʼ ἐν αἰθέρος κύκλῳ.

ἵππους μὲν ἤλαυνʼ ἐς τελευταίαν φλόγα

Ἥλιος, ἐφέλκων λαμπρὸν Ἑσπέρου φάος·

μελάμπεπλος δὲ Νὺξ ἀσείρωτον ζυγοῖς

ὄχημʼ ἔπαλλεν, ἄστρα δʼ ὡμάρτει θεᾷ·

Πλειὰς μὲν ᾔει μεσοπόρου διʼ αἰθέρος

ὅ τε ξιφήρης Ὠρίων, ὕπερθε δὲ

Ἄρκτος στρέφουσʼ οὐραῖα χρυσήρη πόλῳ·

κύκλος δὲ πανσέληνος ἠκόντιζʼ ἄνω

μηνὸς διχήρης, Ὑάδες τε, ναυτίλοις

σαφέστατον σημεῖον, ἥ τε φωσφόρος

Ἕως διώκουσʼ ἄστρα. τοίχοισιν δʼ ἔπι

ἤμπισχεν ἄλλα βαρβάρων ὑφάσματα·

εὐηρέτμους ναῦς ἀντίας Ἑλληνίσιν,

καὶ μιξόθηρας φῶτας, ἱππείας τʼ ἄγρας

ἐλάφων, λεόντων τʼ ἀγρίων θηράματα.

κατʼ εἰσόδους δὲ Κέκροπα θυγατέρων πέλας

σπείραισιν εἱλίσσοντʼ, Ἀθηναίων τινὸς

ἀνάθημα· χρυσέους τʼ ἐν μέσῳ συσσιτίῳ

κρατῆρας ἔστησʼ. ἐν δʼ ἄκροισι βὰς ποσὶ

κῆρυξ ἀνεῖπε τὸν θέλοντʼ ἐγχωρίων

ἐς δαῖτα χωρεῖν. ὡς δʼ ἐπληρώθη στέγη,

στεφάνοισι κοσμηθέντες εὐόχθου βορᾶς

ψυχὴν ἐπλήρουν. ὡς δʼ ἀνεῖσαν ἡδονήν,

παρελθὼν πρέσβυς ἐς μέσον πέδον

ἔστη, γέλων δʼ ἔθηκε συνδείπνοις πολύν,

πρόθυμα πράσσων· ἔκ τε γὰρ κρωσσῶν ὕδωρ

χεροῖν ἔπεμπε νίπτρα, κἀξεθυμία

σμύρνης ἱδρῶτα, χρυσέων τʼ ἐκπωμάτων

ἦρχʼ, αὐτὸς αὑτῷ τόνδε προστάξας πόνον.

ἐπεὶ δʼ ἐς αὐλοὺς ἧκον ἐς κρατῆρά τε

κοινόν, γέρων ἔλεξʼ· Ἀφαρπάζειν χρεὼν

οἰνηρὰ τεύχη σμικρά, μεγάλα δʼ ἐσφέρειν,

ὡς θᾶσσον ἔλθωσʼ οἵδʼ ἐς ἡδονὰς φρενῶν.

ἦν δὴ φερόντων μόχθος ἀργυρηλάτους

χρυσέας τε φιάλας· ὃ δὲ λαβὼν ἐξαίρετον,

ὡς τῷ νέῳ δὴ δεσπότῃ χάριν φέρων,

ἔδωκε πλῆρες τεῦχος, εἰς οἶνον βαλὼν

ὅ φασι δοῦναι φάρμακον δραστήριον

δέσποιναν, ὡς παῖς ὁ νέος ἐκλίποι φάος·

κοὐδεὶς τάδʼ ᾔδειν. ἐν χεροῖν ἔχοντι δὲ

σπονδὰς μετʼ ἄλλων παιδὶ τῷ πεφηνότι

βλασφημίαν τις οἰκετῶν ἐφθέγξατο·

ὁ δʼ, ὡς ἐν ἱερῷ μάντεσίν τʼ ἐσθλοῖς τραφείς,

οἰωνὸν ἔθετο, κἀκέλευσʼ ἄλλον νέον

κρατῆρα πληροῦν· τὰς δὲ πρὶν σπονδὰς θεοῦ

δίδωσι γαίᾳ, πᾶσί τʼ ἐκσπένδειν λέγει.

σιγὴ δʼ ὑπῆλθεν. ἐκ δʼ ἐπίμπλαμεν δρόσου

κρατῆρας ἱεροὺς Βυβλίνου τε πώματος.

κἀν τῷδε μόχθῳ πτηνὸς ἐσπίπτει δόμοις

κῶμος πελειῶν — Λοξίου γὰρ ἐν δόμοις

ἄτρεστα ναίουσʼ — ὡς δʼ ἀπέσπεισαν μέθυ,

ἐς αὐτὸ χείλη πώματος κεχρημέναι

καθῆκαν, εἷλκον δʼ εὐπτέρους ἐς αὐχένας.

καὶ ταῖς μὲν ἄλλαις ἄνοσος ἦν λοιβὴ θεοῦ·

ἣ δʼ ἕζετʼ ἔνθʼ ὁ καινὸς ἔσπεισεν γόνος,

ποτοῦ τʼ ἐγεύσατʼ, εὐθὺς εὔπτερον δέμας

ἔσεισε κἀβάκχευσεν, ἐκ δʼ ἔκλαγξʼ ὄπα

ἀξύνετον αἰάζουσʼ· ἐθάμβησεν δὲ πᾶς

θοινατόρων ὅμιλος ὄρνιθος πόνους.

θνῄσκει δʼ ἀπασπαίρουσα, φοινικοσκελεῖς

χηλὰς παρεῖσα. γυμνὰ δʼ ἐκ πέπλων μέλη

ὑπὲρ τραπέζης ἧχʼ ὁ μαντευτὸς γόνος,

βοᾷ δέ· Τίς μʼ ἔμελλεν ἀνθρώπων κτενεῖν;

σήμαινε, πρέσβυ· σὴ γὰρ ἡ προθυμία,

καὶ πῶμα χειρὸς σῆς ἐδεξάμην πάρα.

εὐθὺς δʼ ἐρευνᾷ γραῖαν ὠλένην λαβών,

ἐπʼ αὐτοφώρῳ πρέσβυν ὡς ἔχονθʼ ἕλοι.

ὤφθη δὲ καὶ κατεῖπʼ ἀναγκασθεὶς μόγις

τόλμας Κρεούσης πώματός τε μηχανάς.

θεῖ δʼ εὐθὺς ἔξω συλλαβὼν θοινάτορας

ὁ πυθόχρηστος Λοξίου νεανίας,

κἀν κοιράνοισι Πυθικοῖς σταθεὶς λέγει·

Ὦ Γαῖα σεμνή, τῆς Ἐρεχθέως ὕπο,

ξένης γυναικός, φαρμάκοισι θνῄσκομεν.

Δελφῶν δʼ ἄνακτες ὥρισαν πετρορριφῆ

θανεῖν ἐμὴν δέσποιναν οὐ ψήφῳ μιᾷ,

τὸν ἱερὸν ὡς κτείνουσαν ἔν τʼ ἀνακτόροις

φόνον τιθεῖσαν. πᾶσα δὲ ζητεῖ πόλις

τὴν ἀθλίως σπεύσασαν ἀθλίαν ὁδόν·

παίδων γὰρ ἐλθοῦσʼ εἰς ἔρον Φοίβου πάρα,

τὸ σῶμα κοινῇ τοῖς τέκνοις ἀπώλεσεν.

οὐκ ἔστʼ οὐκ ἔστιν θανάτου

παρατροπὰ μελέᾳ μοι·

φανερὰ γὰρ φανερὰ τάδʼ ἤδη,

σπονδᾶς ἐκ Διονύσου,

βοτρύων θοᾶς ἐχίδνας

σταγόσι μειγνυμένας φόνῳ

φανερὰ θύματα νερτέρων,

συμφοραὶ μὲν ἐμῷ βίῳ,

λεύσιμοι δὲ καταφθοραὶ δεσποίνᾳ.

τίνα φυγὰν πτερόεσσαν ἢ

χθονὸς ὑπὸ σκοτίων μυχῶν πορευθῶ,

θανάτου λεύσιμον ἄταν

ἀποφεύγουσα, τεθρίππων

ὠκιστᾶν χαλᾶν ἐπιβᾶσʼ,

ἢ πρύμνας ἐπὶ ναῶν;

οὐκ ἔστι λαθεῖν, ὅτε μὴ χρῄζων

θεὸς ἐκκλέπτει.

τί ποτʼ, ὦ μελέα δέσποινα, μένει

ψυχῇ σε παθεῖν; ἆρα θέλουσαι

δρᾶσαί τι κακὸν τοὺς πέλας αὐταὶ

πεισόμεθʼ, ὥσπερ τὸ δίκαιον;

πρόσπολοι, διωκόμεσθα θανασίμους ἐπὶ σφαγάς,

Πυθίᾳ ψήφῳ κρατηθεῖσʼ, ἔκδοτος δὲ γίγνομαι.

ἴσμεν, ὦ τάλαινα, τὰς σὰς συμφοράς, ἵνʼ εἶ τύχης.

ποῖ φύγω δῆτʼ; ἐκ γὰρ οἴκων προύλαβον μόγις πόδα

μὴ θανεῖν, κλοπῇ δʼ ἀφῖγμαι διαφυγοῦσα πολεμίους.

ποῖ δʼ ἂν ἄλλοσʼ ἢ ʼπὶ βωμόν;

καὶ τί μοι πλέον τόδε;

ἱκέτιν οὐ θέμις φονεύειν.

τῷ νόμῳ δέ γʼ ὄλλυμαι.

χειρία γʼ ἁλοῦσα.

καὶ μὴν οἵδʼ ἀγωνισταὶ πικροὶ

δεῦρʼ ἐπείγονται ξιφήρεις.

ἵζε νυν πυρᾶς ἔπι.

κἂν θάνῃς γὰρ ἐνθάδʼ οὖσα, τοῖς ἀποκτείνασί σε

προστρόπαιον αἷμα θήσεις· οἰστέον δὲ τὴν τύχην.

ὦ ταυρόμορφον ὄμμα Κηφισοῦ πατρός,

οἵαν ἔχιδναν τήνδʼ ἔφυσας ἢ πυρὸς

δράκοντʼ ἀναβλέποντα φοινίαν φλόγα,

ᾗ τόλμα πᾶσʼ ἔνεστιν, οὐδʼ ἥσσων ἔφυ

Γοργοῦς σταλαγμῶν, οἷς ἔμελλέ με κτενεῖν.

λάζυσθʼ, ἵνʼ αὐτῆς τοὺς ἀκηράτους πλόκους

κόμης καταξήνωσι Παρνασοῦ πλάκες,

ὅθεν πετραῖον ἅλμα δισκηθήσεται.

ἐσθλοῦ δʼ ἔκυρσα δαίμονος, πρὶν ἐς πόλιν

μολεῖν Ἀθηνῶν χὑπὸ μητρυιὰν πεσεῖν.

ἐν συμμάχοις γὰρ ἀνεμετρησάμην φρένας

τὰς σάς, ὅσον μοι πῆμα δυσμενής τʼ ἔφυς·

ἔσω γὰρ ἄν με περιβαλοῦσα δωμάτων

ἄρδην ἂν ἐξέπεμψας εἰς Ἅιδου δόμους.

ἀλλʼ οὔτε βωμὸς οὔτʼ Ἀπόλλωνος δόμος

σώσει σʼ· ὁ δʼ οἶκτος ὁ σὸς ἐμοὶ κρείσσων πάρα

καὶ μητρὶ τἠμῇ· καὶ γὰρ εἰ τὸ σῶμά μοι

ἄπεστιν αὐτῆς, τοὔνομʼ οὐκ ἄπεστί πω.

ἴδεσθε τὴν πανοῦργον, ἐκ τέχνης τέχνην

οἵαν ἔπλεξε· βωμὸν ἔπτηξεν θεοῦ,

ὡς οὐ δίκην δώσουσα τῶν εἰργασμένων.

ἀπεννέπω σε μὴ κατακτείνειν ἐμὲ

ὑπέρ τʼ ἐμαυτῆς τοῦ θεοῦ θʼ ἵνʼ ἕσταμεν.

τί δʼ ἐστὶ Φοίβῳ σοί τε κοινὸν ἐν μέσῳ;

ἱερὸν τὸ σῶμα τῷ θεῷ δίδωμʼ ἔχειν.

κἄπειτʼ ἔκαινες φαρμάκοις τὸν τοῦ θεοῦ;

ἀλλʼ οὐκέτʼ ἦσθα Λοξίου, πατρὸς δὲ σοῦ.

ἀλλʼ ἐγενόμεσθα πατρός· οὐσίαν λέγω.

οὐκοῦν τότʼ ἦσθα· νῦν δʼ ἐγώ, σὺ δʼ οὐκέτι.

οὐκ εὐσεβεῖς γε· τἀμὰ δʼ εὐσεβῆ τότʼ ἦν.

ἔκτεινά σʼ ὄντα πολέμιον δόμοις ἐμοῖς.

οὔτοι σὺν ὅπλοις ἦλθον ἐς τὴν σὴν χθόνα.

μάλιστα· κἀπίμπρης γʼ Ἐρεχθέως δόμους.

ποίοισι πανοῖς ἢ πυρὸς ποίᾳ φλογί;

ἔμελλες οἰκεῖν τἄμʼ, ἐμοῦ βίᾳ λαβών.

πατρός γε γῆν διδόντος ἣν ἐκτήσατο.

τοῖς Αἰόλου δὲ πῶς μετῆν τῶν Παλλάδος;

ὅπλοισιν αὐτήν, οὐ λόγοις ἐρρύσατο.

ἐπίκουρος οἰκήτωρ γʼ ἂν οὐκ εἴη χθονός.

κἄπειτα τοῦ μέλλειν μʼ ἀπέκτεινες φόβῳ;

ὡς μὴ θάνοιμί γʼ, εἰ σὺ μὴ μέλλων τύχοις.

φθονεῖς ἄπαις οὖσʼ, εἰ πατὴρ ἐξηῦρέ με.

σὺ τῶν ἀτέκνων δῆτʼ ἀναρπάσεις δόμους;

ἡμῖν δέ γʼ ἀλλὰ πατρικῆς οὐκ ἦν μέρος;

ὅσʼ ἀσπὶς ἔγχος θʼ· ἥδε σοι παμπησία.

ἔκλειπε βωμὸν καὶ θεηλάτους ἕδρας.

τὴν σὴν ὅπου σοι μητέρʼ ἐστὶ νουθέτει.

σὺ δʼ οὐχ ὑφέξεις ζημίαν, κτείνουσʼ ἐμέ;

ἤν γʼ ἐντὸς ἀδύτων τῶνδέ με σφάξαι θέλῃς.

τίς ἡδονή σοι θεοῦ θανεῖν ἐν στέμμασι;

λυπήσομέν τινʼ, ὧν λελυπήμεσθʼ ὕπο.

φεῦ.

δεινόν γε, θνητοῖς τοὺς νόμους ὡς οὐ καλῶς

ἔθηκεν ὁ θεὸς οὐδʼ ἀπὸ γνώμης σοφῆς·

τοὺς μὲν γὰρ ἀδίκους βωμὸν οὐχ ἵζειν ἐχρῆν,

ἀλλʼ ἐξελαύνειν· οὐδὲ γὰρ ψαύειν καλὸν

θεῶν πονηρὰν χεῖρα· τοῖσι δʼ ἐνδίκοις —

ἱερὰ καθίζειν, ὅστις ἠδικεῖτʼ, ἐχρῆν·

καὶ μὴ ʼπὶ ταὐτὸ τοῦτʼ ἰόντʼ ἔχειν ἴσον

τόν τʼ ἐσθλὸν ὄντα τόν τε μὴ θεῶν πάρα.

ἐπίσχες, ὦ παῖ· τρίποδα γὰρ χρηστήριον

λιποῦσα θριγκοῦ τοῦδʼ ὑπερβάλλω πόδα

Φοίβου προφῆτις, τρίποδος ἀρχαῖον νόμον

σῴζουσα, πασῶν Δελφίδων ἐξαίρετος.

χαῖρʼ, ὦ φίλη μοι μῆτερ, οὐ τεκοῦσά περ.

ἀλλʼ οὖν λεγώμεθʼ· ἡ φάτις δʼ οὔ μοι πικρά.

ἤκουσας ὥς μʼ ἔκτεινεν ἥδε μηχαναῖς;

ἤκουσα· καὶ σὺ δʼ ὠμὸς ὢν ἁμαρτάνεις.

οὐ χρή με τοὺς κτείνοντας ἀνταπολλύναι;

προγονοῖς δάμαρτες δυσμενεῖς ἀεί ποτε.

ἡμεῖς δὲ μητρυιαῖς γε πάσχοντες κακῶς.

μὴ ταῦτα· λείπων ἱερὰ καὶ στείχων πάτραν

τί δή με δρᾶσαι νουθετούμενον χρεών;

καθαρὸς Ἀθήνας ἔλθʼ ὑπʼ οἰωνῶν καλῶν.

καθαρὸς ἅπας τοι πολεμίους ὃς ἂν κτάνῃ.

μὴ σύ γε· παρʼ ἡμῶν δʼ ἔκλαβʼ οὓς ἔχω λόγους.

λέγοις ἄν· εὔνους δʼ οὖσʼ ἐρεῖς ὅσʼ ἂν λέγῃς.

ὁρᾷς τόδʼ ἄγγος χερὸς ὑπʼ ἀγκάλαις ἐμαῖς;

ὁρῶ παλαιὰν ἀντίπηγʼ ἐν στέμμασιν.

ἐν τῇδέ σʼ ἔλαβον νεόγονον βρέφος ποτέ.

τί φῄς; ὁ μῦθος εἰσενήνεκται νέος.

σιγῇ γὰρ εἶχον αὐτά· νῦν δὲ δείκνυμεν.

πῶς οὖν ἔκρυπτες τόδε λαβοῦσʼ ἡμᾶς πάλαι;

ὁ θεός σʼ ἐβούλετʼ ἐν δόμοις ἔχειν λάτριν.

νῦν δʼ οὐχὶ χρῄζει; τῷ τόδε γνῶναί με χρή;

πατέρα κατειπὼν τῆσδέ σʼ ἐκπέμπει χθονός.

σὺ δʼ ἐκ κελευσμῶν ἢ πόθεν σῴζεις τάδε;

ἐνθύμιόν μοι τότε τίθησι Λοξίας

τί χρῆμα δρᾶσαι; λέγε, πέραινε σοὺς λόγους.

σῶσαι τόδʼ εὕρημʼ ἐς τὸν ὄντα νῦν χρόνον.

ἔχει δέ μοι τί κέρδος ἢ τίνα βλάβην;

ἐνθάδε κέκρυπται σπάργανʼ οἷς ἐνῆσθα σύ.

μητρὸς τάδʼ ἡμῖν ἐκφέρεις ζητήματα;

ἐπεί γʼ ὁ δαίμων βούλεται· πάροιθε δʼ οὔ.

ὦ μακαρίων μοι φασμάτων ἥδʼ ἡμέρα.

λαβών νυν αὐτὰ τὴν τεκοῦσαν ἐκπόνει.

πᾶσάν γʼ ἐπελθὼν Ἀσιάδʼ Εὐρώπης θʼ ὅρους.

γνώσῃ τάδʼ αὐτός. τοῦ θεοῦ δʼ ἕκατί σε

ἔθρεψά τʼ, ὦ παῖ, καὶ τάδʼ ἀποδίδωμί σοι,

ἃ κεῖνος ἀκέλευστόν μʼ ἐβουλήθη λαβεῖν

σῶσαί θʼ· ὅτου δʼ ἐβούλεθʼ οὕνεκʼ, οὐκ ἔχω λέγειν .

ᾔδει δὲ θνητῶν οὔτις ἀνθρώπων τάδε

ἔχοντας ἡμᾶς, οὐδʼ ἵνʼ ἦν κεκρυμμένα.

καὶ χαῖρʼ· ἴσον γάρ σʼ ὡς τεκοῦσʼ ἀσπάζομαι.

ἄρξαι δʼ ὅθεν σὴν μητέρα ζητεῖν σε χρή·

πρῶτον μὲν εἴ τις Δελφίδων τεκοῦσά σε

ἐς τούσδε ναοὺς ἐξέθηκε παρθένος,

ἔπειτα δʼ εἴ τις Ἑλλάς. — ἐξ ἡμῶν δʼ ἔχεις

ἅπαντα Φοίβου θʼ, ὃς μετέσχε τῆς τύχης.

φεῦ φεῦ· κατʼ ὄσσων ὡς ὑγρὸν βάλλω δάκρυ,

ἐκεῖσε τὸν νοῦν δούς, ὅθʼ ἡ τεκοῦσά με

κρυφαῖα νυμφευθεῖσʼ ἀπημπόλα λάθρα

καὶ μαστὸν οὐκ ὑπέσχεν· ἀλλʼ ἀνώνυμος

ἐν θεοῦ μελάθροις εἶχον οἰκέτην βίον.

τὰ τοῦ θεοῦ μὲν χρηστά, τοῦ δὲ δαίμονος

βαρέα· χρόνον γὰρ ὅν με χρῆν ἐν ἀγκάλαις

μητρὸς τρυφῆσαι καί τι τερφθῆναι βίου,

ἀπεστερήθην φιλτάτης μητρὸς τροφῆς.

τλήμων δὲ χἡ τεκοῦσά μʼ· ὡς ταὐτὸν πάθος

πέπονθε, παιδὸς ἀπολέσασα χαρμονάς.

καὶ νῦν λαβὼν τήνδʼ ἀντίπηγʼ οἴσω θεῷ

ἀνάθημʼ, ἵνʼ εὕρω μηδὲν ὧν οὐ βούλομαι.

εἰ γάρ με δούλη τυγχάνει τεκοῦσά τις,

εὑρεῖν κάκιον μητέρʼ ἢ σιγῶντʼ ἐᾶν.

ὦ Φοῖβε, ναοῖς ἀνατίθημι τήνδε σοῖς

καίτοι τί πάσχω; τοῦ θεοῦ προθυμίᾳ

πολεμῶ, τὰ μητρὸς σύμβολʼ ὃς σέσωκέ μοι.

ἀνοικτέον τάδʼ ἐστὶ καὶ τολμητέον·

τὰ γὰρ πεπρωμένʼ οὐχ ὑπερβαίην ποτʼ ἄν.

ὦ στέμμαθʼ ἱερά, τί ποτέ μοι κεκεύθατε,

καὶ σύνδεθʼ, οἷσι τἄμʼ ἐφρουρήθη φίλα;

ἰδοὺ περίπτυγμʼ ἀντίπηγος εὐκύκλου

ὡς οὐ γεγήρακʼ ἔκ τινος θεηλάτου,

εὐρώς τʼ ἄπεστι πλεγμάτων· ὁ δʼ ἐν μέσῳ

χρόνος πολὺς δὴ τοῖσδε θησαυρίσμασιν.

τί δῆτα φάσμα τῶν ἀνελπίστων ὁρῶ;

σίγα σύ· πολλὰ καὶ πάροιθεν οἶσθά μοι

οὐκ ἐν σιωπῇ τἀμά· μή με νουθέτει.

ὁρῶ γὰρ ἄγγος οὗ ʼξέθηκʼ ἐγώ ποτε

σέ γʼ, ὦ τέκνον μοι, βρέφος ἔτʼ ὄντα νήπιον,

Κέκροπος ἐς ἄντρα καὶ Μακρὰς πετρηρεφεῖς.

λείψω δὲ βωμὸν τόνδε, κεἰ θανεῖν με χρή.

λάζυσθε τήνδε· θεομανὴς γὰρ ἥλατο

βωμοῦ λιποῦσα ξόανα· δεῖτε δʼ ὠλένας.

σφάζοντες οὐ λήγοιτʼ ἄν· ὡς ἀνθέξομαι

καὶ τῆσδε καὶ σοῦ τῶν τε σῶν κεκρυμμένων.

τάδʼ οὐχὶ δεινά; ῥυσιάζομαι λόγῳ.

οὔκ, ἀλλὰ σοῖς φίλοισιν εὑρίσκῃ φίλος.

ἐγὼ φίλος σός; κᾆτά μʼ ἔκτεινες λάθρα;

παῖς γʼ, εἰ τόδʼ ἐστὶ τοῖς τεκοῦσι φίλτατον.

παῦσαι πλέκουσα. — λήψομαί σʼ ἐγὼ καλῶς.

ἐς τοῦθʼ ἱκοίμην, τοῦδε τοξεύω, τέκνον.

κενὸν τόδʼ ἄγγος ἢ στέγει πλήρωμά τι;

σά γʼ ἔνδυθʼ, οἷσί σʼ ἐξέθηκʼ ἐγώ ποτε.

καὶ τοὔνομʼ αὐτῶν ἐξερεῖς πρὶν εἰσιδεῖν;

κἂν μὴ φράσω γε, κατθανεῖν ὑφίσταμαι.

λέγʼ· ὡς ἔχει τι δεινὸν ἥ γε τόλμα σου.

σκέψασθʼ· ὃ παῖς ποτʼ οὖσʼ ὕφασμʼ ὕφηνʼ ἐγὼ

ποῖόν τι; πολλὰ παρθένων ὑφάσματα.

οὐ τέλεον, οἷον δʼ ἐκδίδαγμα κερκίδος.

μορφὴν ἔχον τίνʼ; ὥς με μὴ ταύτῃ λάβῃς.

Γοργὼ μὲν ἐν μέσοισιν ἠτρίοις πέπλων.

ὦ Ζεῦ, τίς ἡμᾶς ἐκκυνηγετεῖ πότμος;

κεκρασπέδωται δʼ ὄφεσιν αἰγίδος τρόπον.

ἰδού·

τόδʼ ἔσθʼ ὕφασμα, θέσφαθʼ ὡς εὑρίσκομεν.

ὦ χρόνιον ἱστῶν παρθένευμα τῶν ἐμῶν.

ἔστιν τι πρὸς τῷδʼ, ἢ μόνῳ τῷδʼ εὐτυχεῖς;

δράκοντες· ἀρχαῖόν τι παγχρύσῳ γένει

δώρημʼ Ἀθάνας, ἣ τέκνʼ ἐντρέφειν λέγει

Ἐριχθονίου γε τοῦ πάλαι μιμήματα.

τί δρᾶν, τί χρῆσθαι, φράζε μοι, χρυσώματι;

δέραια παιδὶ νεογόνῳ φέρειν, τέκνον.

ἔνεισιν οἵδε· τὸ δὲ τρίτον ποθῶ μαθεῖν.

στέφανον ἐλαίας ἀμφέθηκά σοι τότε,

ἣν πρῶτʼ Ἀθάνα σκόπελον εἰσηνέγκατο,

ὅς, εἴπερ ἔστιν, οὔποτʼ ἐκλείπει χλόην,

θάλλει δʼ, ἐλαίας ἐξ ἀκηράτου γεγώς.

ὦ φιλτάτη μοι μῆτερ, ἄσμενός σʼ ἰδὼν

πρὸς ἀσμένας πέπτωκα σὰς παρηίδας.

ὦ τέκνον, ὦ φῶς μητρὶ κρεῖσσον ἡλίου —

συγγνώσεται γὰρ ὁ θεός — ἐν χεροῖν σʼ ἔχω,

ἄελπτον εὕρημʼ, ὃν κατὰ γᾶς ἐνέρων

χθόνιον μετὰ Περσεφόνας τʼ ἐδόκουν ναίειν.

ἀλλʼ, ὦ φίλη μοι μῆτερ, ἐν χεροῖν σέθεν

ὁ κατθανών τε κοὐ θανὼν φαντάζομαι.

ἰὼ ἰώ, λαμπρᾶς αἰθέρος ἀμπτυχαί,

τίνʼ αὐδὰν ἀύσω,

βοάσω; πόθεν μοι

συνέκυρσʼ ἀδόκητος ἡδονά; πόθεν

ἐλάβομεν χαράν;

ἐμοὶ γενέσθαι πάντα μᾶλλον ἄν ποτε,

μῆτερ, παρέστη τῶνδʼ, ὅπως σός εἰμʼ ἐγώ.

ἔτι φόβῳ τρέμω.

μῶν οὐκ ἔχειν μʼ ἔχουσα;

τὰς γὰρ ἐλπίδας

ἀπέβαλον πρόσω.

ἰὼ γύναι, πόθεν πόθεν ἔλαβες ἐμὸν

βρέφος ἐς ἀγκάλας;

τίνʼ ἀνὰ χεῖρα δόμον ἔβα Λοξίου;

θεῖον τόδʼ· ἀλλὰ τἀπίλοιπα τῆς τύχης

εὐδαιμονοῖμεν, ὡς τὰ πρόσθε δυστυχῆ.

τέκνον, οὐκ ἀδάκρυτος ἐκλοχεύῃ,

γόοις δὲ ματρὸς ἐκ χερῶν ὁρίζῃ·

νῦν δὲ γενειάσιν παρὰ σέθεν πνέω

μακαριωτάτας τυχοῦσʼ ἡδονᾶς.

τοὐμὸν λέγουσα καὶ τὸ σὸν κοινῶς λέγεις.

ἄπαιδες οὐκέτʼ ἐσμὲν οὐδʼ ἄτεκνοι·

δῶμʼ ἑστιοῦται, γᾶ δʼ ἔχει τυράννους·

ἀνηβᾷ δʼ Ἐρεχθεύς,

ὅ τε γηγενέτας δόμος οὐκέτι νύκτα δέρκεται,

ἀελίου δʼ ἀναβλέπει λαμπάσιν.

μῆτερ, παρών μοι καὶ πατὴρ μετασχέτω

τῆς ἡδονῆς τῆσδʼ ἧς ἔδωχʼ ὑμῖν ἐγώ.

ὦ τέκνον,

τί φῄς; οἷον οἷον ἀνελέγχομαι.

πῶς εἶπας;

ἄλλοθεν γέγονας, ἄλλοθεν.

ὤμοι· νόθον με παρθένευμʼ ἔτικτε σόν;

οὐχ ὑπὸ λαμπάδων οὐδὲ χορευμάτων

ὑμέναιος ἐμός,

τέκνον, ἔτικτε σὸν κάρα.

αἰαῖ· πέφυκα δυσγενής. μῆτερ, πόθεν;

ἴστω Γοργοφόνα

τί τοῦτʼ ἔλεξας;

ἃ σκοπέλοις ἐπʼ ἐμοῖς

τὸν ἐλαιοφυῆ πάγον

θάσσει

λέγεις μοι δόλια κοὐ σαφῆ τάδε.

παρʼ ἀηδόνιον πέτραν

Φοίβῳ

τί Φοῖβον αὐδᾷς;

κρυπτόμενον λέχος ηὐνάσθην

λέγʼ· ὡς ἐρεῖς τι κεδνὸν εὐτυχές τέ μοι.

δεκάτῳ δέ σε μηνὸς ἐν

κύκλῳ κρύφιον ὠδῖνʼ ἔτεκον Φοίβῳ.

ὦ φίλτατʼ εἰποῦσʼ, εἰ λέγεις ἐτήτυμα.

παρθένια δʼ ἐμᾶς λάθρα ματέρος

σπάργανʼ ἀμφίβολά σοι τάδʼ ἐνῆψα, κερ-

κίδος ἐμᾶς πλάνους.

γάλακτι δʼ οὐκ ἐπέσχον, οὐδὲ μαστῷ

τροφεῖα ματρὸς οὐδὲ λουτρὰ χειροῖν,

ἀνὰ δʼ ἄντρον ἔρημον οἰωνῶν

γαμφηλαῖς φόνευμα θοίναμά τʼ εἰς

Ἅιδαν ἐκβάλλῃ.

ὦ δεινὰ τλᾶσα μῆτερ.

ἐν φόβῳ, τέκνον,

καταδεθεῖσα σὰν

ἀπέβαλον ψυχάν·

ἔκτεινά σʼ ἄκουσʼ.

ἐξ ἐμοῦ τʼ οὐχ ὅσιʼ ἔθνῃσκες.

ἰώ· δειναὶ μὲν τότε τύχαι,

δεινὰ δὲ καὶ τάδʼ· ἑλισσόμεσθʼ ἐκεῖθεν

ἐνθάδε δυστυχίαισιν εὐτυχίαις τε πάλιν,

μεθίσταται δὲ πνεύματα.

μενέτω· τὰ πάροιθεν ἅλις κακά· νῦν δὲ

γένοιτό τις οὖρος ἐκ κακῶν, ὦ παῖ.

μηδεὶς δοκείτω μηδὲν ἀνθρώπων ποτὲ

ἄελπτον εἶναι πρὸς τὰ τυγχάνοντα νῦν.

ὦ μεταβαλοῦσα μυρίους ἤδη βροτῶν

καὶ δυστυχῆσαι καὖθις αὖ πρᾶξαι καλῶς,

Τύχη, παρʼ οἵαν ἤλθομεν στάθμην βίου

μητέρα φονεῦσαι καὶ παθεῖν ἀνάξια.

φεῦ·

ἆρʼ ἐν φαενναῖς ἡλίου περιπτυχαῖς

ἔνεστι πάντα τάδε καθʼ ἡμέραν μαθεῖν;

φίλον μὲν οὖν σʼ εὕρημα, μῆτερ, ηὕρομεν,

καὶ τὸ γένος οὐδὲν μεμπτόν, ὡς ἡμῖν, τόδε·

τὰ δʼ ἄλλα πρὸς σὲ βούλομαι μόνην φράσαι.

δεῦρʼ ἔλθʼ· ἐς οὖς γὰρ τοὺς λόγους εἰπεῖν θέλω

καὶ περικαλύψαι τοῖσι πράγμασι σκότον.

ὅρα σύ, μῆτερ· μὴ σφαλεῖσʼ ἃ παρθένοις

ἐγγίγνεται νοσήματʼ ἐς κρυπτοὺς γάμους,

ἔπειτα τῷ θεῷ προστίθης τὴν αἰτίαν,

καὶ τοὐμὸν αἰσχρὸν ἀποφυγεῖν πειρωμένη,

Φοίβῳ τεκεῖν με φῄς, τεκοῦσʼ οὐκ ἐκ θεοῦ;

μὰ τὴν παρασπίζουσαν ἅρμασίν ποτε

Νίκην Ἀθηνᾶν Ζηνὶ γηγενεῖς ἔπι,

οὐκ ἔστιν ὅστις σοι πατὴρ θνητῶν, τέκνον,

ἀλλʼ ὅσπερ ἐξέθρεψε, Λοξίας ἄναξ.

πῶς οὖν τὸν αὑτοῦ παῖδʼ ἔδωκʼ ἄλλῳ πατρὶ

Ξούθου τέ φησι παῖδά μʼ ἐκπεφυκέναι;

πεφυκέναι μὲν οὐχί, δωρεῖται δέ σε

αὑτοῦ γεγῶτα· καὶ γὰρ ἂν φίλος φίλῳ

δοίη τὸν αὑτοῦ παῖδα δεσπότην δόμων.

ὁ θεὸς ἀληθὴς ἢ μάτην μαντεύεται,

ἐμοῦ ταράσσει, μῆτερ, εἰκότως φρένα.

ἄκουε δή νυν ἅμʼ ἐσῆλθεν, ὦ τέκνον·

εὐεργετῶν σε Λοξίας ἐς εὐγενῆ

δόμον καθίζει· τοῦ θεοῦ δὲ λεγόμενος,

οὐκ ἔσχες ἄν ποτʼ οὔτε παγκλήρους δόμους

οὔτʼ ὄνομα πατρός. πῶς γάρ, οὗ γʼ ἐγὼ γάμους

ἔκρυπτον αὐτὴ καί σʼ ἀπέκτεινον λάθρα;

ὃ δʼ ὠφελῶν σε προστίθησʼ ἄλλῳ πατρί.

οὐχ ὧδε φαύλως αὔτʼ ἐγὼ μετέρχομαι,

ἀλλʼ ἱστορήσω Φοῖβον εἰσελθὼν δόμους,

εἴτʼ εἰμὶ θνητοῦ πατρὸς εἴτε Λοξίου.

ἔα· τίς οἴκων θυοδόκων ὑπερτελὴς

ἀντήλιον πρόσωπον ἐκφαίνει θεῶν;

φεύγωμεν, ὦ τεκοῦσα, μὴ τὰ δαιμόνων

ὁρῶμεν — εἰ μὴ καιρός ἐσθʼ ἡμᾶς ὁρᾶν.

μὴ φεύγετʼ· οὐ γὰρ πολεμίαν με φεύγετε,

ἀλλʼ ἔν τʼ Ἀθήναις κἀνθάδʼ οὖσαν εὐμενῆ.

ἐπώνυμος δὲ σῆς ἀφικόμην χθονὸς

Παλλάς, δρόμῳ σπεύσασʼ Ἀπόλλωνος πάρα,

ὃς ἐς μὲν ὄψιν σφῷν μολεῖν οὐκ ἠξίου,

μὴ τῶν πάροιθε μέμψις ἐς μέσον μόλῃ,

ἡμᾶς δὲ πέμπει τοὺς λόγους ὑμῖν φράσαι·

ὡς ἥδε τίκτει σʼ ἐξ Ἀπόλλωνος πατρός,

δίδωσι δʼ οἷς ἔδωκεν, οὐ φύσασί σε,

ἀλλʼ ὡς νομίζῃ ʼς οἶκον εὐγενέστατον.

ἐπεὶ δʼ ἀνεῴχθη πρᾶγμα μηνυθὲν τόδε,

θανεῖν σε δείσας μητρὸς ἐκ βουλευμάτων

καὶ τήνδε πρὸς σοῦ, μηχαναῖς ἐρρύσατο.

ἔμελλε δʼ αὐτὰ διασιωπήσας ἄναξ

ἐν ταῖς Ἀθήναις γνωριεῖν ταύτην τε σήν,

σέ θʼ ὡς πέφυκας τῆσδε καὶ Φοίβου πατρός.

ἀλλʼ ὡς περαίνω πρᾶγμα, καὶ χρησμοὺς θεοῦ,

ἐφʼ οἷσιν ἔζευξʼ ἅρματʼ, εἰσακούσατον.

λαβοῦσα τόνδε παῖδα Κεκροπίαν χθόνα

χώρει, Κρέουσα, κἀς θρόνους τυραννικοὺς

ἵδρυσον. ἐκ γὰρ τῶν Ἐρεχθέως γεγὼς

δίκαιος ἄρχειν τῆς γʼ ἐμῆς ὅδε χθονός,

ἔσται τʼ ἀνʼ Ἑλλάδʼ εὐκλεής. οἱ τοῦδε γὰρ

παῖδες γενόμενοι τέσσαρες ῥίζης μιᾶς

ἐπώνυμοι γῆς κἀπιφυλίου χθονὸς

λαῶν ἔσονται, σκόπελον οἳ ναίουσʼ ἐμόν.

Γελέων μὲν ἔσται πρῶτος· εἶτα δεύτερος



Ὅπλητες Ἀργαδῆς τʼ, ἐμῆς τʼ ἀπʼ αἰγίδος

ἔμφυλον ἕξουσʼ Αἰγικορῆς. οἱ τῶνδε δʼ αὖ

παῖδες γενόμενοι σὺν χρόνῳ πεπρωμένῳ

Κυκλάδας ἐποικήσουσι νησαίας πόλεις

χέρσους τε παράλους, ὃ σθένος τἠμῇ χθονὶ

δίδωσιν· ἀντίπορθμα δʼ ἠπείροιν δυοῖν

πεδία κατοικήσουσιν, Ἀσιάδος τε γῆς

Εὐρωπίας τε· τοῦδε δʼ ὀνόματος χάριν

Ἴωνες ὀνομασθέντες ἕξουσιν κλέος.

Ξούθῳ δὲ καὶ σοὶ γίγνεται κοινὸν γένος,

Δῶρος μέν, ἔνθεν Δωρὶς ὑμνηθήσεται

πόλις κατʼ αἶαν Πελοπίαν· ὁ δεύτερος

Ἀχαιός, ὃς γῆς παραλίας Ῥίου πέλας

τύραννος ἔσται, κἀπισημανθήσεται

κείνου κεκλῆσθαι λαὸς ὄνομʼ ἐπώνυμος.

καλῶς δʼ Ἀπόλλων πάντʼ ἔπραξε· πρῶτα μὲν

ἄνοσον λοχεύει σʼ, ὥστε μὴ γνῶναι φίλους·

ἐπεὶ δʼ ἔτικτες τόνδε παῖδα κἀπέθου

ἐν σπαργάνοισιν, ἁρπάσαντʼ ἐς ἀγκάλας

Ἑρμῆν κελεύει δεῦρο πορθμεῦσαι βρέφος,

ἔθρεψέ τʼ οὐδʼ εἴασεν ἐκπνεῦσαι βίον.

νῦν οὖν σιώπα, παῖς ὅδʼ ὡς πέφυκε σός,

ἵνʼ ἡ δόκησις Ξοῦθον ἡδέως ἔχῃ,

σύ τʼ αὖ τὰ σαυτῆς ἀγάθʼ ἔχουσʼ ἴῃς, γύναι.

καὶ χαίρετʼ· ἐκ γὰρ τῆσδʼ ἀναψυχῆς πόνων

εὐδαίμονʼ ὑμῖν πότμον ἐξαγγέλλομαι.

ὦ Διὸς Παλλὰς μεγίστου θύγατερ, οὐκ ἀπιστίᾳ

σοὺς λόγους ἐδεξάμεσθα· πείθομαι δʼ εἶναι πατρὸς

Λοξίου καὶ τῆσδε. — καὶ πρὶν τοῦτο δʼ οὐκ ἄπιστον ἦν.

τἀμὰ νῦν ἄκουσον· αἰνῶ Φοῖβον οὐκ αἰνοῦσα πρίν,

οὕνεχʼ οὗ ποτʼ ἠμέλησε παιδὸς ἀποδίδωσί μοι.

αἵδε δʼ εὐωποὶ πύλαι μοι καὶ θεοῦ χρηστήρια,

δυσμενῆ πάροιθεν ὄντα. νῦν δὲ καὶ ῥόπτρων χέρας

ἡδέως ἐκκρημνάμεσθα καὶ προσεννέπω πύλας.

ᾔνεσʼ οὕνεκʼ εὐλογεῖς θεὸν μεταβαλοῦσʼ· ἀεὶ γὰρ οὖν

χρόνια μὲν τὰ τῶν θεῶν πως, ἐς τέλος δʼ οὐκ ἀσθενῆ.

ὦ τέκνον, στείχωμεν οἴκους.

στείχεθʼ, ἕψομαι δʼ ἐγώ.

ἀξία γʼ ἡμῶν ὁδουρός.

καὶ φιλοῦσά γε πτόλιν.

ἐς θρόνους δʼ ἵζου παλαιούς.

ἄξιον τὸ κτῆμά μοι.

ὦ Διὸς Λητοῦς τʼ Ἄπολλον, χαῖρʼ· ὅτῳ δʼ ἐλαύνεται

συμφοραῖς οἶκος, σέβοντα δαίμονας θαρσεῖν χρεών·

ἐς τέλος γὰρ οἱ μὲν ἐσθλοὶ τυγχάνουσιν ἀξίων,

οἱ κακοὶ δʼ, ὥσπερ πεφύκασʼ, οὔποτʼ εὖ πράξειαν ἄν.