

αἶρʼ αἶρε μᾶζαν ὡς τάχιστα κανθάρῳ.

ἰδού. δὸς αὐτῷ, τῷ κάκιστʼ ἀπολουμένῳ

καὶ μήποτʼ αὐτῆς μᾶζαν ἡδίω φάγοι.

δὸς μᾶζαν ἑτέραν, ἐξ ὀνίδων πεπλασμένην.

ἰδοὺ μάλʼ αὖφις. ποῦ γὰρ ἣν νῦν δὴ ʼφερες;

κατέφαγεν;

οὐ μὰ τὸν Δίʼ ἀλλʼ ἐξαρπάσας

ὅλην ἐνέκαψε περικυλίσας τοῖν ποδοῖν.

ἀλλʼ ὡς τάχιστα τρῖβε πολλὰς καὶ πυκνάς.

ἄνδρες κοπρολόγοι προσλάβεσθε πρὸς θεῶν,

εἰ μή με βούλεσθʼ ἀποπνιγέντα περιιδεῖν.

ἑτέραν ἑτέραν δός, παιδὸς ἡταιρηκότος·

τετριμμένης γάρ φησιν ἐπιθυμεῖν.

ἰδού.

ἑνὸς μὲν ὦνδρες ἀπολελύσθαι μοι δοκῶ·

οὐδεὶς γὰρ ἂν φαίη με μάττοντʼ ἐσθίειν.

αἰβοῖ, φέρʼ ἄλλην χἀτέραν μοι χἀτέραν,

καὶ τρῖβʼ ἔθʼ ἑτέρας.

μὰ τὸν Ἀπόλλω ʼγὼ μὲν οὔ·

οὐ γὰρ ἔθʼ οἶός τʼ εἴμʼ ὑπερέχειν τῆς ἀντλίας.

αὐτὴν ἄρʼ οἴσω συλλαβὼν τὴν ἀντλίαν.

νὴ τὸν Δίʼ ἐς κόρακάς γε καὶ σαυτόν γε πρός.

ὑμῶν δέ γʼ εἴ τις οἶδʼ ἐμοὶ κατειπάτω,

πόθεν ἂν πριαίμην ῥῖνα μὴ τετρημένην.

οὐδὲν γὰρ ἔργον ἦν ἄρʼ ἀθλιώτερον

ἢ κανθάρῳ μάττοντα παρέχειν ἐσθίειν.

ὗς μὲν γάρ, ὥσπερ ἂν χέσῃ τις, ἢ κύων

φαύλως ἐρείδει· τοῦτο δʼ ὑπὸ φρονήματος

βρενθύεταί τε καὶ φαγεῖν οὐκ ἀξιοῖ,

ἢν μὴ παραθῶ τρίψας διʼ ἡμέρας ὅλης

ὥσπερ γυναικὶ γογγύλην μεμαγμένην.

ἀλλʼ εἰ πέπαυται τῆς ἐδωδῆς σκέψομαι

τῃδὶ παροίξας τῆς θύρας, ἵνα μή μʼ ἴδῃ.

ἔρειδε, μὴ παύσαιο μηδέποτʼ ἐσθίων

τέως ἕως σαυτὸν λάθοις διαρραγείς.

οἷον δὲ κύψας ὁ κατάρατος ἐσθίει,

ὥσπερ παλαιστής, παραβαλὼν τοὺς γομφίους,

καὶ ταῦτα τὴν κεφαλήν τε καὶ τὼ χεῖρέ πως

ὡδὶ περιάγων, ὥσπερ οἱ τὰ σχοινία

τὰ παχέα συμβάλλοντες ἐς τὰς ὁλκάδας.

μιαρὸν τὸ χρῆμα καὶ κάκοσμον καὶ βορόν·

χὤτου ποτʼ ἐστὶ δαιμόνων ἡ προσβολὴ

οὐκ οἶδʼ. Ἀφροδίτης μὲν γὰρ οὔ μοι φαίνεται,

οὐ μὴν Χαρίτων γε.

τοῦ γάρ ἐστʼ;

οὐκ ἔσθʼ ὅπως

τοῦτʼ ἔστι τὸ τέρας οὐ Διὸς καταιβάτου.

οὐκοῦν ἂν ἤδη τῶν θεατῶν τις λέγοι

νεανίας δοκησίσοφος, τὸ δὲ πρᾶγμα τί;

ὁ κάνθαρος δὲ πρὸς τί; κᾆτʼ αὐτῷ γʼ ἀνὴρ

Ἰωνικός τίς φησι παρακαθήμενος·

δοκέω μέν, ἐς Κλέωνα τοῦτʼ αἰνίσσεται,

ὡς κεῖνος ἀναιδέως τὴν σπατίλην ἐσθίει.

ἀλλʼ εἰσιὼν τῷ κανθάρῳ δώσω πιεῖν.

ἐγὼ δὲ τὸν λόγον γε τοῖσι παιδίοις

καὶ τοῖσιν ἀνδρίοισι καὶ τοῖς ἀνδράσιν

καὶ τοῖς ὑπερτάτοισιν ἀνδράσιν φράσω

καὶ τοῖς ὑπερηνορέουσιν ἔτι τούτοις μάλα.

ὁ δεσπότης μου μαίνεται καινὸν τρόπον,

οὐχ ὅνπερ ὑμεῖς, ἀλλʼ ἕτερον καινὸν πάνυ.

διʼ ἡμέρας γὰρ ἐς τὸν οὐρανὸν βλέπων

ὡδὶ κεχηνὼς λοιδορεῖται τῷ Διὶ

καί φησιν, ὦ Ζεῦ τί ποτε βουλεύει ποιεῖν;

κατάθου τὸ κόρημα· μὴ ʼκκόρει τὴν Ἑλλάδα.

ἔα ἔα.

σιγήσαθʼ, ὡς φωνῆς ἀκούειν μοι δοκῶ.

ὦ Ζεῦ τί δρασείεις ποθʼ ἡμῶν τὸν λεών;

λήσεις σεαυτὸν τὰς πόλεις ἐκκοκκίσας.

τοῦτʼ ἔστι τουτὶ τὸ κακὸν αὔθʼ οὑγὼ ʼλεγον.

τὸ γὰρ παράδειγμα τῶν μανιῶν ἀκούετε·

ἃ δʼ εἶπε πρῶτον ἡνίκʼ ἤρχεθʼ ἡ χολή,

πεύσεσθʼ. ἔφασκε γὰρ πρὸς αὑτὸν ἐνθαδί·

πῶς ἄν ποτʼ ἀφικοίμην ἂν εὐθὺ τοῦ Διός;

ἔπειτα λεπτὰ κλιμάκια ποιούμενος,

πρὸς ταῦτʼ ἀνηρριχᾶτʼ ἂν ἐς τὸν οὐρανόν,

ἕως ξυνετρίβη τῆς κεφαλῆς καταρρυείς.

ἐχθὲς δὲ μετὰ ταῦτʼ ἐκφθαρεὶς οὐκ οἶδʼ ὅποι

εἰσήγαγʼ Αἰτναῖον μέγιστον κάνθαρον,

κἄπειτα τοῦτον ἱπποκομεῖν μʼ ἠνάγκασεν,

καὐτὸς καταψῶν αὐτὸν ὥσπερ πωλίον,

ὦ Πηγάσειον, φησί, γενναῖον πτερόν,

ὅπως πετήσει μʼ εὐθὺ τοῦ Διὸς λαβών.

ἀλλʼ ὅ τι ποιεῖ τῃδὶ διακύψας ὄψομαι.

οἴμοι τάλας· ἴτε δεῦρο δεῦρ ὦ γείτονες·

ὁ δεσπότης γάρ μου μετέωρος αἴρεται

ἱππηδὸν ἐς τὸν ἀέρʼ ἐπὶ τοῦ κανθάρου.

ἥσυχος ἥσυχος, ἠρέμα, κάνθων·

μή μοι σοβαρῶς χώρει λίαν

εὐθὺς ἀπʼ ἀρχῆς ῥώμῃ πίσυνος,

πρὶν ἂν ἰδίῃς καὶ διαλύσῃς

ἄρθρων ἶνας πτερύγων ῥύμῃ.

καὶ μὴ πνεῖ μοι κακόν, ἀντιβολῶ σʼ·

εἰ δὲ ποιήσεις τοῦτο, κατʼ οἴκους

αὐτοῦ μεῖνον τοὺς ἡμετέρους.

ὦ δέσποτʼ ἄναξ ὡς παραπαίεις.

σίγα σίγα.

ποῖ δῆτʼ ἄλλως μετεωροκοπεῖς;

ὑπὲρ Ἑλλήνων πάντων πέτομαι

τόλμημα νέον παλαμησάμενος.

τί πέτει; τί μάτην οὐχ ὑγιαίνεις;

εὐφημεῖν χρὴ καὶ μὴ φλαῦρον

μηδὲν γρύζειν ἀλλʼ ὀλολύζειν·

τοῖς τʼ ἀνθρώποισι φράσον σιγᾶν,

τοὺς τε κοπρῶνας καὶ τὰς λαύρας

καιναῖς πλίνθοισιν ἀνοικοδομεῖν

καὶ τοὺς πρωκτοὺς ἐπικλῄειν.

οὐκ ἔσθʼ ὅπως σιγήσομʼ, ἢν μή μοι φράσῃς

ὅποι πέτεσθαι διανοεῖ.

τί δʼ ἄλλο γʼ ἢ

ὡς τὸν Δίʼ ἐς τὸν οὐρανόν;

τίνα νοῦν ἔχων;

ἐρησόμενος ἐκεῖνον Ἑλλήνων πέρι

ἁπαξαπάντων ὅ τι ποιεῖν βουλεύεται.

ἐὰν δὲ μή σοι καταγορεύῃ;

γράψομαι

Μήδοισιν αὐτὸν προδιδόναι τὴν Ἑλλάδα.

μὰ τὸν Διόνυσον οὐδέποτε ζῶντός γʼ ἐμοῦ.

οὐκ ἔστι παρὰ ταῦτʼ ἄλλʼ.

ἰοὺ ἰοὺ ἰού·

ὦ παιδίʼ ὁ πατὴρ ἀπολιπὼν ἀπέρχεται

ὑμᾶς ἐρήμους ἐς τὸν οὐρανὸν λάθρᾳ.

ἀλλʼ ἀντιβολεῖτε τὸν πατέρ ὦ κακοδαίμονα.

ὦ πάτερ ὦ πάτερ ἆρʼ ἔτυμός γε

δώμασιν ἡμετέροις φάτις ἥκει,

ὡς σὺ μετʼ ὀρνίθων προλιρὼν ἐμὲ

ἐς κόρακας βαδιεῖ μεταμώνιος;

ἔστι τι τῶνδʼ ἐτύμως; εἴπʼ ὦ πάτερ, εἴ τι φιλεῖς με.

δοξάσαι ἔστι κόραι, τὸ δʼ ἐτήτυμον ἄχθομαι ὑμῖν,

ἡνίκʼ ἂν αἰτίζητʼ ἄρτον πάππαν με καλοῦσαι,

ἔνδον δʼ ἀργυρίου μηδὲ ψακὰς ᾖ πάνυ πάμπαν.

ἢν δʼ ἐγὼ εὖ πράξας ἔλθω πάλιν, ἕξετʼ ἐν ὥρᾳ

κολλύραν μεγάλην καὶ κόνδυλον ὄψον ἐρʼ αὐτῇ.

καὶ τίς πόρος σοι τῆς ὁδοῦ γενήσεται;

ναῦς μὲν γὰρ οὐκ ἄξει σε ταύτην τὴν ὁδόν.

πτηνὸς πορεύσει πῶλος· οὐ ναυσθλώσομαι.

τίς δʼ ἡ ʼπίνοιά σοὐστὶν ὥστε κάνθαρον

ζεύξαντʼ ἐλαύνειν ἐς θεοὺς ὦ παππία;

ἐν τοῖσιν Αἰσώπου λόγοις ἐξηυρέθη

μόνος πετεινῶν ἐς θεοὺς ἀφιγμένος.

ἄπιστον εἶπας μῦθον ὦ πάτερ πάτερ,

ὅπως κάκοσμον ζῷον ἦλθεν ἐς θεούς.

ἦλθεν κατʼ ἔχθραν αἰετοῦ πάλαι ποτέ,

ᾤʼ ἐκκυλίνδων κἀντιτιμωρούμενος.

οὐκοῦν ἐχρῆν σε Πηγάσου ζεῦξαι πτερόν,

ὅπως ἐφαίνου τοῖς θεοῖς τραγικώτερος.

ἀλλʼ ὦ μέλʼ ἄν μοι σιτίων διπλῶν ἔδει·

νῦν δʼ ἃττʼ ἂν αὐτὸς καταφάγω τὰ σιτία,

τούτοισι τοῖς αὐτοῖσι τοῦτον χορτάσω.

τί δʼ ἢν ἐς ὑγρὸν πόντιον πέσῃ βάθος;

πῶς ἐξολισθεῖν πτηνὸς ὢν δυνήσεται;

ἐπίτηδες εἶχον πηδάλιον, ᾧ χρήσομαι·

τὸ δὲ πλοῖον ἔσται Ναξιουργὴς κάνθαρος.

λιμὴν δὲ τίς σε δέξεται φορούμενον;

ἐν Πειραιεῖ δήπου ʼστὶ Κανθάρου λιμήν.

ἐκεῖνο τήρει, μὴ σφαλεὶς καταρρυῇς

ἐντεῦθεν, εἶτα χωλὸς ὢν Εὐριπίδῃ

λόγον παράσχῃς καὶ τραγῳδία γένῃ.

ἐμοὶ μελήσει ταῦτά γʼ. ἀλλὰ χαίρετε.

ὑμεῖς δέ γʼ, ὑπὲρ ὧν τοὺς πόνους ἐγὼ πονῶ,

μὴ βδεῖτε μηδὲ χέζεθʼ ἡμερῶν τριῶν·

ὡς εἰ μετέωρος οὗτος ὢν ὀσφρήσεται,

κατωκάρα ῥίψας με βουκολήσεται.

ἀλλʼ ἄγε Πήγασε χώρει χαίρων,

χρυσοχάλινον πάταγον ψαλίων

διακινήσας φαιδροῖς ὠσίν.

τί ποιεῖς; τί ποιεῖς; ποῖ παρακλίνεις

τοὺς μυκτῆρας; πρὸς τὰς λαύρας.

ἵει σαυτὸν θαρρῶν ἀπὸ γῆς,

κᾆτα δρομαίαν πτέρυγʼ ἐκτείνων

ὀρθὸς χώρει Διὸς εἰς αὐλάς,

ἀπὸ μὲν κάκκης τὴν ῥῖνʼ ἀπέχων,

ἀπὸ δʼ ἡμερίων σίτων πάντων.

ἄνθρωπε τί δρᾷς, οὗτος ὁ χέζων

ἐν Πειραιεῖ παρὰ ταῖς πόρναις;

ἀπολεῖς μʼ ἀπολεῖς. οὐ κατορύξεις

κἀπιφορήσεις τῆς γῆς πολλήν,

κἀπιφυτεύσεις ἕρπυλλον ἄνω

καὶ μύρον ἐπιχεῖς; ὡς ἤν τι πεσὼν

ἐνθένδε πάθω, τοὐμοῦ θανάτου

πέντε τάλανθʼ ἡ πόλις ἡ Χίων

διὰ τὸν σὸν πρωκτὸν ὀφλήσει.

οἴμʼ ὡς δέδοικα, κοὐκέτι σκώπτων λέγω.

ὦ μηχανοποιὲ πρόσεχε τὸν νοῦν ὡς ἐμέ·

ἤδη στρέφει τι πνεῦμα περὶ τὸν ὀμφαλόν,

κεἰ μὴ φυλάξει, χορτάσω τὸν κάνθαρον.

ἀτὰρ ἐγγὺς εἶναι τῶν θεῶν ἐμοὶ δοκῶ,

καὶ δὴ καθορῶ τὴν οἰκίαν τὴν τοῦ Διός.

τίς ἐν Διὸς θύραισιν; οὐκ ἀνοίξετε;

πόθεν βροτοῦ με προσέβαλʼ; ὦναξ Ἡράκλεις

τουτὶ τί ἐστι τὸ κακόν;

ἱπποκάνθαρος.

ὦ βδελυρὲ καὶ τολμηρὲ κἀναίσχυντε σὺ

καὶ μιαρὲ καὶ παμμίαρε καὶ μιαρώτατε,

πῶς δεῦρʼ ἀνῆλθες ὦ μιαρῶν μιαρώτατε;

τί σοί ποτʼ ἔστʼ ὄνομʼ; οὐκ ἐρεῖς;

μιαρώτατος.

ποδαπὸς τὸ γένος δʼ εἶ; φράζε μοι.

μιαρώτατος.

πατὴρ δέ σοι τίς ἐστʼ;

ἐμοί; μιαρώτατος.

οὔτοι μὰ τὴν γῆν ἔσθʼ ὅπως οὐκ ἀποθανεῖ,

εἰ μὴ κατερεῖς μοι τοὔνομʼ ὅ τι ποτʼ ἔστι σοι.

Τρυγαῖος Ἀθμονεύς, ἀμπελουργὸς δεξιός,

οὐ συκοφάντης οὐδʼ ἐραστὴς πραγμάτων.

ἥκεις δὲ κατὰ τί;

τὰ κρέα ταυτί σοι φέρων.

ὦ δειλακρίων πῶς ἦλθες;

ὦ γλίσχρων ὁρᾷς

ὡς οὐκέτʼ εἶναί σοι δοκῶ μιαρώτατος;

ἴθι νυν κάλεσόν μοι τὸν Δίʼ.

ἰὴ ἰὴ ἰή,

ὅτι οὐδὲ μέλλεις ἐγγὺς εἶναι τῶν θεῶν·

φροῦδοι γὰρ ἐχθές εἰσιν ἐξῳκισμένοι.

ποῖ γῆς;

ἰδοὺ γῆς.

ἀλλὰ ποῖ;

πόρρω πάνυ;

ὑπʼ αὐτὸν ἀτεχνῶς τοὐρανοῦ τὸν κύτταρον.

πῶς οὖν σὺ δῆτʼ ἐνταῦθα κατελείφθης μόνος;

τὰ λοιπὰ τηρῶ σκευάρια τὰ τῶν θεῶν,

χυτρίδια καὶ σανίδια κἀμφορείδια.

ἐξῳκίσαντο δʼ οἱ θεοὶ τίνος οὕνεκα;

Ἕλλησιν ὀργισθέντες. εἶτʼ ἐνταῦθα μὲν

ἵνʼ ἦσαν αὐτοὶ τὸν Πόλεμον κατῴκισαν,

ὑμᾶς παραδόντες δρᾶν ἀτεχνῶς ὅ τι βούλεται·

αὐτοὶ δʼ ἀνῳκίσανθʼ ὅπως ἀνωτάτω,

ἵνα μὴ βλέποιεν μαχομένους ὑμᾶς ἔτι

μηδʼ ἀντιβολούντων μηδὲν αἰσθανοίατο.

τοῦ δʼ οὕνεχʼ ἡμᾶς ταῦτʼ ἔδρασαν; εἰπέ μοι.

ὁτιὴ πολεμεῖν ᾑρεῖσθʼ ἐκείνων πολλάκις

σπονδὰς ποιούντων· κεἰ μὲν οἱ Λακωνικοὶ

ὑπερβάλοιντο μικρόν, ἔλεγον ἂν ταδί·

ναὶ τὼ σιὼ νῦν ὡττικίων δωσεῖ δίκαν.

εἰ δʼ αὖ τι πράξαιτʼ ἀγαθὸν ἁττικωνικοί

κἄλθοιεν οἱ Λάκωνες εἰρήνης πέρι,

ἐλέγετʼ ἂν ὑμεῖς εὐθύς· ἐξαπατώμεθα

νὴ τὴν Ἀθηνᾶν, νὴ Δίʼ, οὐχὶ πειστέον·

ἥξουσι καὖθις, ἢν ἔχωμεν τὴν Πύλον. ’

ὁ γοῦν χαρακτὴρ ἡμεδαπὸς τῶν ῥημάτων.

ὧν οὕνεκʼ οὐκ οἶδʼ εἴ ποτʼ Εἰρήνην ἔτι

τὸ λοιπὸν ὄψεσθʼ.

ἀλλὰ ποῖ γὰρ οἴχεται;

ὁ Πόλεμος αὐτὴν ἐνέβαλʼ εἰς ἄντρον βαθύ.

ἐς ποῖον;

ἐς τουτὶ τὸ κάτω, κἄπειθʼ ὁρᾷς

ὅσους ἄνωθεν ἐπεφόρησε τῶν λίθων,

ἵνα μὴ λάβητε μηδέποτʼ αὐτήν.

εἰπέ μοι,

ἡμᾶς δὲ δὴ τί δρᾶν παρασκευάζεται;

οὐκ οἶδα πλὴν ἕν, ὅτι θυείαν ἑσπέρας

ὑπερφυᾶ τὸ μέγεθος εἰσηνέγκατο.

τί δῆτα ταύτῃ τῇ θυείᾳ χρήσεται;

τρίβειν ἐν αὐτῇ τὰς πόλεις βουλεύεται.

ἀλλʼ εἶμι· καὶ γὰρ ἐξιέναι γνώμην ἐμὴν

μέλλει· θορυβεῖ γοῦν ἔνδον.

οἴμοι δείλαιος.

φέρʼ αὐτὸν ἀποδρῶ· καὶ γὰρ ὥσπερ ᾐσθόμην

καὐτὸς θυείας φθέγμα πολεμιστηρίας.

ἰὼ βροτοὶ βροτοὶ βροτοὶ πολυτλήμονες,

ὡς αὐτίκα μάλα τὰς γνάθους ἀλγήσετε.

ὦναξ Ἄπολλον τῆς θυείας τοῦ πλάτους,

ὅσον κακόν, καὶ τοῦ Πολέμου τοῦ βλέμματος.

ἆρʼ οὗτός ἐστʼ ἐκεῖνος ὃν καὶ φεύγομεν,

ὁ δεινός, ὁ ταλαύρινος, ὁ κατὰ τοῖν σκελοῖν;

ἰὼ Πρασιαὶ τρὶς ἄθλιαι καὶ πεντάκις

καὶ πολλοδεκάκις, ὡς ἀπολεῖσθε τήμερον.

τουτὶ μὲν ἄνδρες οὐδὲν ἡμῖν πρᾶγμά πω·

τὸ γὰρ κακὸν τοῦτʼ ἐστὶ τῆς Λακωνικῆς.

ὦ Μέγαρα Μέγαρʼ ὡς ἐπιτετρίψεσθʼ αὐτίκα

ἁπαξάπαντα καταμεμυττωτευμένα.

βαβαὶ βαβαιὰξ ὡς μεγάλα καὶ δριμέα

τοῖσι Μεγαρεῦσιν ἐνέβαλεν τὰ κλαύματα.

ἰὼ Σικελία καὶ σὺ δʼ ὡς ἀπόλλυσαι.

οἵα πόλις τάλαινα διακναισθήσεται.

φέρʼ ἐπιχέω καὶ τὸ μέλι τουτὶ τἀττικόν.

οὗτος παραινῶ σοι μέλιτι χρῆσθἀτέρῳ.

τετρώβολον τοῦτʼ ἐστί· φείδου τἀττικοῦ.

παῖ παῖ Κυδοιμέ.

τί με καλεῖς;

κλαύσει μακρά.

ἕστηκας ἀργός; οὑτοσί σοι κόνδυλος.

ὡς δριμύς. οἴμοι μοι τάλας ὦ δέσποτα.

μῶν τῶν σκορόδων ἐνέβαλες ἐς τὸν κόνδυλον;

οἴσεις ἀλετρίβανον τρέχων;

ἀλλʼ ὦ μέλε

οὐκ ἔστιν ἡμῖν· ἐχθὲς εἰσῳκίσμεθα.

οὔκουν παρʼ Ἀθηναίων μεταθρέξει ταχὺ πάνυ ;

ἔγωγε νὴ Δίʼ· εἰ δὲ μή γε, κλαύσομαι.

ἄγε δὴ τί δρῶμεν ὦ πόνηρʼ ἀνθρώπια;

ὁρᾶτε τὸν κίνδυνον ἡμῖν ὡς μέγας·

εἴπερ γὰρ ἥξει τὸν ἀλετρίβανον φέρων,

τούτῳ ταράξει τὰς πόλεις καθήμενος.

ἀλλʼ ὦ Διόνυσʼ ἀπόλοιτο καὶ μὴ ʼλθοι φέρων.

οὗτος.

τί ἔστιν;

οὐ φέρεις;

τὸ δεῖνα γὰρ

ἀπόλωλʼ Ἀθηναίοισιν ἁλετρίβανος,

ὁ βυρσοπώλης, ὃς ἐκύκα τὴν Ἑλλάδα.

εὖ γʼ ὦ πότνια δέσποινʼ Ἀθηναία ποιῶν

ἀπόλωλʼ ἐκεῖνος κἀν δέοντι τῇ πόλει,

ἢ πρίν γε τὸν μυττωτὸν ἡμῖν ἐγχέαι.

οὔκουν ἕτερον δῆτʼ ἐκ Λακεδαίμονος μέτει

ἀνύσας τι;

ταῦτʼ ὦ δέσποθʼ.

ἧκέ νυν ταχύ.

ὦνδρες τί πεισόμεσθα; νῦν ἀγὼν μέγας.

ἀλλʼ εἴ τις ὑμῶν ἐν Σαμοθρᾴκῃ τυγχάνει

μεμυημένος, νῦν ἐστιν εὔξασθαι καλὸν

ἀποστραφῆναι τοῦ μετιόντος τὼ πόδε.

οἴμοι τάλας, οἴμοι γε κἄτʼ οἴμοι μάλα.

τί ἔστι; μῶν οὐκ αὖ φέρεις;

ἀπόλωλε γὰρ

καὶ τοῖς Λακεδαιμονίοισιν ἁλετρίβανος.

πῶς ὦ πανοῦργʼ;

ἐς τἀπὶ Θρᾴκης χωρία

χρήσαντες ἑτέροις αὐτὸν εἶτʼ ἀπώλεσαν.

εὖ γʼ εὖ γε ποιήσαντες ὦ Διοσκόρω.

ἴσως ἂν εὖ γένοιτο· θαρρεῖτʼ ὦ βροτοί.

ἀπόφερε τὰ σκεύη λαβὼν ταυτὶ πάλιν·

ἐγὼ δὲ δοίδυκʼ εἰσιὼν ποιήσομαι.

νῦν τοῦτʼ ἐκεῖνʼ ἥκει τὸ Δάτιδος μέλος,

ὃ δεφόμενός ποτʼ ᾖδε τῆς μεσημβρίας,

ὡς ἥδομαι καὶ χαίρομαι κεὐφραίνομαι.

νῦν ἐστιν ἡμῖν ὦνδρες Ἕλληνες καλὸν

ἀπαλλαγεῖσι πραγμάτων τε καὶ μαχῶν

ἐξελκύσαι τὴν πᾶσιν Εἰρήνην φίλην,

πρὶν ἕτερον αὖ δοίδυκα κωλῦσαί τινα.

ἀλλʼ ὦ γεωργοὶ κἄμποροι καὶ τέκτονες

καὶ δημιουργοὶ καὶ μέτοικοι καὶ ξένοι

καὶ νησιῶται, δεῦρʼ ἴτʼ ὦ πάντες λεῴ,

ὡς τάχιστʼ ἄμας λαβόντες καὶ μοχλοὺς καὶ σχοινία·

νῦν γὰρ ἡμῖν ἁρπάσαι πάρεστιν ἀγαθοῦ δαίμονος.

δεῦρο πᾶς χώρει προθύμως εὐθὺ τῆς σωτηρίας.

ὦ Πανέλληνες βοηθήσωμεν, εἴπερ πώποτε,

τάξεων ἀπαλλαγέντες καὶ κακῶν φοινικικῶν·

ἡμέρα γὰρ ἐξέλαμψεν ἥδε μισολάμαχος.

πρὸς τάδʼ ἡμῖν, εἴ τι χρὴ δρᾶν, φράζε κἀρχιτεκτόνει·

οὐ γὰρ ἔσθʼ ὅπως ἀπειπεῖν ἂν δοκῶ μοι τήμερον,

πρὶν μοχλοῖς καὶ μηχαναῖσιν ἐς τὸ φῶς ἀνελκύσαι

τὴν θεῶν πασῶν μεγίστην καὶ φιλαμπελωτάτην.

οὐ σιωπήσεσθʼ, ὅπως μὴ περιχαρεῖς τῷ πράγματι

τὸν Πόλεμον ἐκζωπυρήσετʼ ἔνδοθεν κεκραγότες;

ἀλλʼ ἀκούσαντες τοιούτου χαίρομεν κηρύγματος.

οὐ γὰρ ἦν ἔχοντας ἥκειν σιτίʼ ἡμερῶν τριῶν.

εὐλαβεῖσθέ νυν ἐκεῖνον τὸν κάτωθεν Κέρβερον,

μὴ παφλάζων καὶ κεκραγὼς ὥσπερ ἡνίκʼ ἐνθάδʼ ἦν,

ἐμποδὼν ἡμῖν γένηται τὴν θεὸν μὴ ʼξελκύσαι.

οὔτι καὶ νῦν ἔστιν αὐτὴν ὅστις ἐξαιρήσεται,

ἢν ἅπαξ ἐς χεῖρας ἔλθῃ τὰς ἐμάς. ἰοῦ ἰοῦ.

ἐξολεῖτέ μʼ ὦνδρες, εἰ μὴ τῆς βοῆς ἀνήσετε·

ἐκδραμὼν γὰρ πάντα ταυτὶ συνταράξει τοῖν ποδοῖν.

ὡς κυκάτω καὶ πατείτω πάντα καὶ ταραττέτω,

οὐ γὰρ ἂν χαίροντες ἡμεῖς τήμερον παυσαίμεθʼ ἄν.

τί τὸ κακόν; τί πάσχετʼ ὦνδρες; μηδαμῶς πρὸς τῶν θεῶν

πρᾶγμα κάλλιστον διαφθείρητε διὰ τὰ σχήματα.

ἀλλʼ ἔγωγʼ οὐ σχηματίζειν βούλομʼ, ἀλλʼ ὑφʼ ἡδονῆς

οὐκ ἐμοῦ κινοῦντος αὐτὼ τὼ σκέλει χορεύετον.

μή τι καὶ νυνί γʼ ἔτʼ, ἀλλὰ παῦε παῦʼ ὀρχούμενος.

ἢν ἰδοὺ καὶ δὴ πέπαυμαι.

φῄς γε, παύει δʼ οὐδέπω.

ἓν μὲν οὖν τουτί μʼ ἔασον ἑλκύσαι, καὶ μηκέτι.

τοῦτό νυν, καὶ μηκέτʼ ἄλλο μηδὲν ὀρχήσησθʼ ἔτι.

οὐκ ἂν ὀρχησαίμεθʼ, εἴπερ ὠφελήσαιμέν τί σε.

ἀλλʼ ὁρᾶτʼ οὔπω πέπαυσθε.

τουτογὶ νὴ τὸν Δία

τὸ σκέλος ῥίψαντες ἤδη λήγομεν τὸ δεξιόν.

ἐπιδίδωμι τοῦτό γʼ ὑμῖν ὥστε μὴ λυπεῖν ἔτι.

ἀλλὰ καὶ τἀριστερόν τοί μʼ ἐστʼ ἀναγκαίως ἔχον.

ἥδομαι γὰρ καὶ γέγηθα καὶ πέπορδα καὶ γελῶ

μᾶλλον ἢ τὸ γῆρας ἐκδὺς ἐκφυγὼν τὴν ἀσπίδα.

μή τι καὶ νυνί γε χαίρετʼ· οὐ γὰρ ἴστε πω σαφῶς·

ἀλλʼ ὅταν λάβωμεν αὐτήν, τηνικαῦτα χαίρετε

καὶ βοᾶτε καὶ γελᾶτʼ· ἤδη

γὰρ ἐξέσται τόθʼ ὑμῖν

πλεῖν μένειν βινεῖν καθεύδειν,

ἐς πανηγύρεις θεωρεῖν,

ἑστιᾶσθαι κοτταβίζειν,

†συβαρίζειν†

ἰοῦ ἰοῦ κεκραγέναι.

εἰ γὰρ ἐκγένοιτʼ ἰδεῖν ταύτην με τὴν ἡμέραν ποτέ .

πολλὰ γὰρ ἀνεσχόμην πράγματά τε καὶ στιβάδας, ἃς

ἔλαχε Φορμίων·

κοὐκέτʼ ἄν μʼ εὕροις δικαστὴν δριμὺν οὐδὲ δύσκολον,

οὐδὲ τοὺς τρόπους γε δήπου σκληρὸν ὥσπερ καὶ πρὸ τοῦ,

ἀλλʼ ἁπαλὸν ἄν μʼ ἴδοις καὶ πολὺ νεώτερον,

ἀπαλλαγέντα πραγμάτων.

καὶ γὰρ ἱκανὸν χρόνον ἀπολλύμεθα καὶ κατατετρίμμεθα πλανώμενοι

ἐς Λύκειον κἀκ Λυκείου ξὺν δορὶ ξὺν ἀσπίδι.

ἀλλʼ ὅ τι μάλιστα χαριούμεθα ποιοῦντες, ἄγε

φράζε· σὲ γὰρ αὐτοκράτορʼ εἵλετʼ ἀγαθή τις ἡμῖν τύχη.

φέρε δὴ κατίδω ποῖ τοὺς λίθους ἀφέλξομεν.

ὦ μιαρὲ καὶ τολμηρὲ τί ποιεῖν διανοεῖ;

οὐδὲν πονηρόν, ἀλλʼ ὅπερ καὶ Κιλλικῶν.

ἀπόλωλας ὦ κακόδαιμον.

οὐκοῦν ἢν λάχω.

Ἑρμῆς γὰρ ὢν κλήρῳ ποιήσεις οἶδʼ ὅτι.

ἀπόλωλας, ἐξόλωλας.

ἐς τίνʼ ἡμέραν;

εἰς αὐτίκα μάλʼ.

ἀλλʼ οὐδὲν ἠμπόληκά πω,

οὔτʼ ἄλφιτʼ οὔτε τυρόν, ὡς ἀπολούμενος.

καὶ μὴν ἐπιτέτριψαί γε.

κᾆτα τῷ τρόπῳ

οὐκ ᾐσθόμην ἀγαθὸν τοσουτονὶ λαβών;

ἆρʼ οἶσθα θάνατον ὅτι προεῖφʼ ὁ Ζεὺς ὃς ἂν

ταύτην ἀνορύττων εὑρεθῇ;

νῦν ἆρά με

ἅπασʼ ἀνάγκη ʼστʼ ἀποθανεῖν;

εὖ ἴσθʼ ὅτι.

ἐς χοιρίδιόν μοί νυν δάνεισον τρεῖς δραχμάς·

δεῖ γὰρ μυηθῆναί με πρὶν τεθνηκέναι.

ὦ Ζεῦ κεραυνοβρόντα.

μὴ πρὸς τῶν θεῶν

ἡμῶν κατείπῃς, ἀντιβολῶ σε δέσποτα.

οὐκ ἂν σιωπήσαιμι.

ναὶ πρὸς τῶν κρεῶν,

ἁγὼ προθύμως σοι φέρων ἀφικόμην.

ἀλλʼ ὦ μέλʼ ὑπὸ τοῦ Διὸς ἀμαλδυνθήσομαι,

εἰ μὴ τετορήσω ταῦτα καὶ λακήσομαι.

μή νυν λακήσῃς, λίσσομαί σʼ ὦρμῄδιον.

εἰπέ μοι, τί πάσχετʼ ὦνδρες; ἕστατʼ ἐκπεπληγμένοι.

ὦ πόνηροι μὴ σιωπᾶτʼ· εἰ δὲ μή, λακήσεται.

μηδαμῶς ὦ δέσποθʼ Ἑρμῆ, μηδαμῶς, μηδαμῶς,

εἴ τι κεχαρισμένον χοιρίδιον οἶσθα παρʼ ἐμοῦ γε κατεδηδοκώς,

τοῦτο μὴ φαῦλον νόμιζʼ ἐν τῷδε τῷ νῦν πράγματι.

οὐκ ἀκούεις οἷα θωπεύουσί σʼ ὦναξ δέσποτα;

†μὴ γένῃ παλίγκοτος ἀντιβολοῦσιν ἡμῖν,†

ὥστε τήνδε μὴ λαβεῖν·

ἀλλὰ χάρισʼ ὦ φιλανθρωπότατε καὶ μεγαλοδωρότατε δαιμόνων,

εἴ τι Πεισάνδρου βδελύττει τοὺς λόφους καὶ τὰς ὀφρῦς.

καί σε θυσίαισιν ἱεραῖσι προσόδοις τε μεγάλαισι

διὰ παντὸς ὦ δέσποτʼ ἀγαλοῦμεν ἡμεῖς ἀεί.

ἴθʼ, ἀντιβολῶ σʼ, ἐλέησον αὐτῶν τὴν ὄπα,

ἐπεί σε καὶ τιμῶσι μᾶλλον ἢ πρὸ τοῦ.

κλέπται γάρ εἰσι νῦν γε μᾶλλον ἢ πρὸ τοῦ.

καί σοι φράσω τι πρᾶγμα δεινὸν καὶ μέγα,

ὃ τοῖς θεοῖς ἅπασιν ἐπιβουλεύεται.

ἴθι δὴ κάτειπʼ· ἴσως γὰρ ἂν πείσαις ἐμέ.

ἡ γὰρ Σελήνη χὠ πανοῦργος Ἥλιος

ὑμῖν ἐπιβουλεύοντε πολὺν ἤδη χρόνον

τοῖς βαρβάροισι προδίδοτον τὴν Ἑλλάδα.

ἵνα δὴ τί τοῦτο δρᾶτον;

ὁτιὴ νὴ Δία

ἡμεῖς μὲν ὑμῖν θύομεν, τούτοισι δὲ

οἱ βάρβαροι θύουσι. διὰ τοῦτʼ εἰκότως

βούλοιντʼ ἂν ἡμᾶς πάντας ἐξολωλέναι,

ἵνα τὰς τελετὰς λάβοιεν αὐτοὶ τῶν θεῶν.

ταῦτʼ ἄρα πάλαι τῶν ἡμερῶν παρεκλεπτέτην

καὶ τοῦ κύκλου παρέτρωγον ὑφʼ ἁμαρτωλίας.

ναὶ μὰ Δία. πρὸς ταῦτʼ ὦ φίλʼ Ἑρμῆ ξύλλαβε

ἡμῖν προθύμως τήνδε καὶ ξυνέλκυσον.

καί σοι τὰ μεγάλʼ ἡμεῖς Παναθήναιʼ ἄξομεν

πάσας τε τὰς ἄλλας τελετὰς τὰς τῶν θεῶν,

μυστήριʼ Ἑρμῇ, Διιπόλειʼ, Ἀδώνια·

ἄλλαι τέ σοι πόλεις πεπαυμέναι κακῶν

ἀλεξικάκῳ θύσουσιν Ἑρμῇ πανταχοῦ.

χἄτερʼ ἔτι πόλλʼ ἕξεις ἀγαθά. πρῶτον δέ σοι

δῶρον δίδωμι τήνδʼ, ἵνα σπένδειν ἔχῃς.

οἴμʼ ὡς ἐλεήμων εἴμʼ ἀεὶ τῶν χρυσίδων.

ὑμέτερον ἐντεῦθεν ἔργον ὦνδρες. ἀλλὰ ταῖς ἄμαις

εἰσιόντες ὡς τάχιστα τοὺς λίθους ἀφέλκετε.

ταῦτα δράσομεν· σὺ δʼ ἡμῖν ὦ θεῶν σοφώτατε

ἅττα χρὴ ποιεῖν ἐφεστὼς φράζε δημιουργικῶς·

τἄλλα δʼ εὑρήσεις ὑπουργεῖν ὄντας ἡμᾶς οὐ κακούς.

ἄγε δὴ σὺ ταχέως ὕπεχε τὴν φιάλην, ὅπως

ἔργῳ ʼφιαλοῦμεν εὐξάμενοι τοῖσιν θεοῖς.

σπονδὴ σπονδή·

εὐφημεῖτε εὐφημεῖτε.

σπένδοντες εὐχόμεσθα τὴν νῦν ἡμέραν

Ἕλλησιν ἄρξαι πᾶσι πολλῶν κἀγαθῶν,

χὤστις προθύμως ξυλλάβοι τῶν σχοινίων,

τοῦτον τὸν ἄνδρα μὴ λαβεῖν ποτʼ ἀσπίδα.

μὰ Δίʼ ἀλλʼ ἐν εἰρήνῃ διαγαγεῖν τὸν βίον,

ἔχονθʼ ἑταίραν καὶ σκαλεύοντʼ ἄνθρακας.

ὅστις δὲ πόλεμον μᾶλλον εἶναι βούλεται

μηδέποτε παύσασθʼ αὐτὸν ὦ Διόνυσʼ ἄναξ

ἐκ τῶν ὀλεκράνων ἀκίδας ἐξαιρούμενον.

κεἴ τις ἐπιθυμῶν ταξιαρχεῖν σοὶ φθονεῖ

ἐς φῶς ἀνελθεῖν ὦ πότνιʼ, ἐν ταῖσιν μάχαις

πάσχοι γε τοιαῦθʼ οἷάπερ Κλεώνυμος.

κεἴ τις δορυξὸς ἢ κάπηλος ἀσπίδων,

ἵνʼ ἐμπολᾷ βέλτιον, ἐπιθυμεῖ μαχῶν

ληφθεὶς ὑπὸ λῃστῶν ἐσθίοι κριθὰς μόνας.

κεἴ τις στρατηγεῖν βουλόμενος μὴ ξυλλάβοι,

ἢ δοῦλος αὐτομολεῖν παρεσκευασμένος

ἐπὶ τοῦ τροχοῦ γʼ ἕλκοιτο μαστιγούμενος.

ἡμῖν δʼ ἀγαθὰ γένοιτʼ. ἰὴ παιὼν ἰή.

ἄφελε τὸ παίειν ἀλλʼ ἰὴ μόνον λέγε.

ἰὴ ἰὴ τοίνυν, ἰὴ μόνον λέγω.

Ἑρμῇ Χάρισιν Ὥραισιν Ἀφροδίτῃ Πόθῳ.

Ἄρει δέ;

μὴ μή.

μηδʼ Ἐνυαλίῳ γε;

μή.

ὑπότεινε δὴ πᾶς καὶ κάταγε τοῖσιν κάλῳς.

ὦ εἶα.

εἶα μάλα.

ὦ εἶα.

εἶα ἔτι μάλα.

ὦ εἶα, ὦ εἶα.

ἀλλʼ οὐχ ἕλκουσʼ ἅνδρες ὁμοίως.

οὐ ξυλλήψεσθʼ; οἷʼ ὀγκύλλεσθʼ·

οἰμώξεσθʼ οἱ Βοιωτοί.

εἶά νυν.

εἶα ὦ.

ἀλλʼ ἄγετε ξυνανέλκετε καὶ σφώ.

οὔκουν ἕλκω κἀξαρτῶμαι

κἀπεμπίπτω καὶ σπουδάζω;

πῶς οὖν οὐ χωρεῖ τοὔργον;

ὦ Λάμαχʼ ἀδικεῖς ἐμποδὼν καθήμενος.

οὐδὲν δεόμεθʼ ὦνθρωπε τῆς σῆς μορμόνος.

οὐδʼ οἵδε γʼ εἷλκον οὐδὲν ἁργεῖοι πάλαι

ἀλλʼ ἢ κατεγέλων τῶν ταλαιπωρουμένων,

καὶ ταῦτα διχόθεν μισθοφοροῦντες ἄλφιτα.

ἀλλʼ οἱ Λάκωνες ὦγάθʼ ἕλκουσʼ ἀνδρικῶς.

ἆρʼ οἶσθʼ ὅσοι γʼ αὐτῶν ἔχονται τοῦ ξύλου,

μόνοι προθυμοῦντʼ· ἀλλʼ ὁ χαλκεὺς οὐκ ἐᾷ.

οὐδʼ οἱ Μεγαρῆς δρῶσʼ οὐδέν· ἕλκουσιν δʼ ὅμως

γλισχρότατα σαρκάζοντες ὥσπερ κυνίδια,

ὑπὸ τοῦ γε λιμοῦ νὴ Δίʼ ἐξολωλότες.

οὐδὲν ποιοῦμεν ὦνδρες· ἀλλ ὁμοθυμαδὸν

ἅπασιν ἡμῖν αὖθις ἀντιληπτέον.

ὦ εἶα.

εἶα μάλα.

ὦ εἶα.

εἶα νὴ Δία.

μικρόν γε κινοῦμεν.

οὔκουν δεινὸν

τοὺς μὲν τείνειν τοὺς δʼ ἀντισπᾶν;

πληγὰς λήψεσθʼ ὦργεῖοι.

εἶά νυν.

εἶα ὦ.

ὡς κακόνοι τινές εἰσιν ἐν ἡμῖν.

ὑμεῖς μὲν γοῦν οἱ κιττῶντες

τῆς εἰρήνης σπᾶτʼ ἀνδρείως.

ἀλλʼ εἴσʼ οἳ κωλύουσιν.

ἄνδρες Μεγαρῆς οὐκ ἐς κόρακας ἐρρήσετε;

μισεῖ γὰρ ὑμᾶς ἡ θεὸς μεμνημένη·

πρῶτοι γὰρ αὐτὴν τοῖς σκορόδοις ἠλείψατε.

καὶ τοῖς Ἀθηναίοισι παύσασθαι λέγω

ἐντεῦθεν ἐχομένοις ὅθεν νῦν ἕλκετε·

οὐδὲν γὰρ ἄλλο δρᾶτε πλὴν δικάζετε.

ἀλλʼ εἴπερ ἐπιθυμεῖτε τήνδʼ ἐξελκύσαι,

πρὸς τὴν θάλατταν ὀλίγον ὑποχωρήσατε.

ἄγʼ ὦνδρες αὐτοὶ δὴ μόνοι λαβώμεθʼ οἱ γεωργοί.

χωρεῖ γέ τοι τὸ πρᾶγμα πολλῷ μᾶλλον ὦνδρες ὑμῖν.

χωρεῖν τὸ πρᾶγμά φησιν· ἀλλὰ πᾶς ἀνὴρ προθυμοῦ.

οἵ τοι γεωργοὶ τοὔργον ἐξέλκουσι κἄλλος οὐδείς.

ἄγε νυν ἄγε πᾶς.

καὶ μὴν ὁμοῦ ʼστιν ἤδη.

μή νυν ἀνῶμεν ἀλλʼ ἐπεντείνωμεν

ἀνδρικώτερον.

ἤδη ʼστὶ τοῦτʼ ἐκεῖνο.

ὦ εἶα νῦν, ὦ εἶα πᾶς.

ὦ εἶα εἶα εἶα εἶα εἶα εἶα.

ὦ εἶα εἶα εἶα εἶα εἶα πᾶς.

ὦ πότνια βοτρυόδωρε τί προσείπω σʼ ἔπος;

πόθεν ἂν λάβοιμι ῥῆμα μυριάμφορον

ὅτῳ προσείπω σʼ; οὐ γὰρ εἶχον οἴκοθεν.

ὦ χαῖρʼ Ὀπώρα, καὶ σὺ δʼ ὦ Θεωρία.

οἷον δʼ ἔχεις τὸ πρόσωπον ὦ Θεωρία,

οἷον δὲ πνεῖς, ὡς ἡδὺ κατὰ τῆς καρδίας,

γλυκύτατον ὥσπερ ἀστρατείας καὶ μύρου.

μῶν οὖν ὅμοιον καὶ γυλιοῦ στρατιωτικοῦ;

ἀπέπτυσʼ ἐχθροῦ φωτὸς ἔχθιστον πλέκος.

τοῦ μὲν γὰρ ὄζει κρομμυοξυρεγμίας,

ταύτης δʼ ὀπώρας, ὑποδοχῆς, Διονυσίων,

αὐλῶν, τραγῳδῶν, Σοφοκλέους μελῶν, κιχλῶν,

ἐπυλλίων Εὐριπίδου—

κλαύσἄρα σὺ

ταύτης καταψευδόμενος· οὐ γὰρ ἥδεται

αὕτη ποιητῇ ῥηματίων δικανικῶν.

κιττοῦ, τρυγοίπου, προβατίων βληχωμένων,

† κόλπου † γυναικῶν διατρεχουσῶν εἰς ἀγρόν,

δούλης μεθυούσης, ἀνατετραμμένου χοῶς,

ἄλλων τε πολλῶν κἀγαθῶν—

ἴθι νυν ἄθρει

οἷον πρὸς ἀλλήλας λαλοῦσιν αἱ πόλεις

διαλλαγεῖσαι καὶ γελῶσιν ἄσμεναι,

καὶ ταῦτα δαιμονίως ὑπωπιασμέναι

ἁπαξάπασαι καὶ κυάθους προσκείμεναι.

καὶ τῶνδε τοίνυν τῶν θεωμένων σκόπει

τὰ πρόσωφʼ, ἵνα γνῷς τὰς τέχνας.

αἰβοῖ τάλας,

ἐκεινονὶ γοῦν τὸν λοφοποιὸν οὐχ ὁρᾷς

τίλλονθʼ ἑαυτόν;

ὁ δέ γε τὰς σμινύας ποιῶν

κατέπαρδεν ἄρτι τοῦ ξιφουργοῦ ʼκεινουί.

ὁ δὲ δρεπανουργὸς οὐχ ὁρᾷς ὡς ἥδεται,

καὶ τὸν δορυξὸν οἷον ἐσκιμάλισεν;

ἴθι νυν ἄνειπε τοὺς γεωργοὺς ἀπιέναι.

ἀκούετε λεῴ· τοὺς γεωργοὺς ἀπιέναι

τὰ γεωργικὰ σκεύη λαβόντας εἰς ἀγρὸν

ὡς τάχιστʼ ἄνευ δορατίου καὶ ξίφους κἀκοντίου·

ὡς ἅπαντʼ ἤδη ʼστὶ μεστὰ τἀνθάδʼ εἰρήνης σαπρᾶς.

ἀλλὰ πᾶς χώρει πρὸς ἔργον εἰς ἀγρὸν παιωνίσας.

ὦ ποθεινὴ τοῖς δικαίοις καὶ γεωργοῖς ἡμέρα,

ἄσμενός σʼ ἰδὼν προσειπεῖν βούλομαι τὰς ἀμπέλους,

τάς τε συκᾶς, ἃς ἐγὼ ʼφύτευον ὢν νεώτερος,

ἀσπάσασθαι θυμὸς ἡμῖν ἐστι πολλοστῷ χρόνῳ.

νῦν μὲν οὖν ὦνδρες προσευξώμεσθα πρῶτον τῇ θεῷ,

ἥπερ ἡμῶν τοὺς λόφους ἀφεῖλε καὶ τὰς Γοργόνας·

εἶθʼ ὅπως Λιταργιοῦμεν οἴκαδʼ ἐς τὰ χωρία,

ἐμπολήσαντές τι χρηστὸν εἰς ἀγρὸν ταρίχιον.

ὦ Πόσειδον ὡς καλὸν τὸ στῖφος αὐτῶν φαίνεται

καὶ πυκνὸν καὶ γοργὸν ὥσπερ μᾶζα καὶ πανδαισία.

νὴ Δίʼ ἡ γὰρ σφῦρα λαμπρὸν ἦν ἄρʼ ἐξωπλισμένη,

αἵ τε θρίνακες διαστίλβουσι πρὸς τὸν ἥλιον.

ἦ καλῶς αὐτῶν ἀπαλλάξειεν ἂν μετόρχιον.

ὥστʼ ἔγωγʼ ἤδη ʼπιθυμῶ καὐτὸς ἐλθεῖν εἰς ἀγρὸν

καὶ τριαινοῦν τῇ δικέλλῃ διὰ χρόνου τὸ γῄδιον.

ἀλλʼ ἀναμνησθέντες ὦνδρες

τῆς διαίτης τῆς παλαιᾶς,

ἣν παρεῖχʼ αὕτη ποθʼ ἡμῖν,

τῶν τε παλασίων ἐκείνων

τῶν τε σύκων τῶν τε μύρτων,

τῆς τρυγός τε τῆς γλυκείας

τῆς ἰωνιᾶς τε τῆς πρὸς

τῷ φρέατι τῶν τʼ ἐλαῶν

ὧν ποθοῦμεν,

ἀντὶ τούτων τήνδε νυνὶ

τὴν θεὸν προσείπατε.

χαῖρε χαῖρʼ, ὡς ἀσμένοισιν ἦλθες, ὦ φιλτάτη.

σῷ γὰρ ἐδάμην πόθῳ, δαιμόνια βουλόμενος εἰς ἀγρὸν ἀνερπύσαι



ἦσθα γὰρ μέγιστον ἡμῖν κέρδος ὦ ποθουμένη

πᾶσιν ὁπόσοι γεωργὸν βίον ἐτρίβομεν.

μόνη γὰρ ἡμᾶς ὠφέλεις.

πολλὰ γὰρ ἐπάσχομεν πρίν ποτʼ ἐπὶ σοῦ γλυκέα κἀδάπανα καὶ φίλα.

τοῖς ἀγροίκοισιν γὰρ ἦσθα χῖδρα καὶ σωτηρία.

ὥστε σὲ τά τʼ ἀμπέλια καὶ τὰ νέα συκίδια

τἄλλα θʼ ὁπόσʼ ἔστι φυτὰ

προσγελάσεται λαβόντʼ ἄσμενα.

ἀλλὰ ποῦ ποτʼ ἦν ἀφʼ ἡμῶν τὸν πολὺν τοῦτον χρόνον

ἥδε; τοῦθʼ ἡμᾶς δίδαξον ὦ θεῶν εὐνούστατε.

ὦ σοφώτατοι γεωργοί, τἀμὰ δὴ ξυνίετε

ῥήματʼ, εἰ βούλεσθʼ ἀκοῦσαι τήνδʼ ὅπως ἀπώλετο.

πρῶτα μὲν γὰρ †αὐτῆς ἦρξεν† Φειδίας πράξας κακῶς·

εἶτα Περικλέης φοβηθεὶς μὴ μετάσχοι τῆς τύχης,

τὰς φύσεις ὑμῶν δεδοικὼς καὶ τὸν αὐτοδὰξ τρόπον,

πρὶν παθεῖν τι δεινὸν αὐτός, ἐξέφλεξε τὴν πόλιν.

ἐμβαλὼν σπινθῆρα μικρὸν Μεγαρικοῦ ψηφίσματος,

ἐξεφύσησεν τοσοῦτον πόλεμον ὥστε τῷ καπνῷ

πάντας Ἕλληνας δακρῦσαι, τούς τʼ ἐκεῖ τούς τʼ ἐνθάδε.

ὡς δʼ ἅπαξ †τὸ πρῶτον ἄκουσʼ† ἐψόφησεν ἄμπελος

καὶ πίθος πληγεὶς ὑπʼ ὀργῆς ἀντελάκτισεν πίθῳ,

οὐκέτʼ ἦν οὐδεὶς ὁ παύσων, ἥδε δʼ ἠφανίζετο.

ταῦτα τοίνυν μὰ τὸν Ἀπόλλω ʼγὼ ʼπεπύσμην οὐδενός,

οὐδʼ ὅπως αὐτῇ προσήκοι Φειδίας ἠκηκόη.

οὐδʼ ἔγωγε πλήν γε νυνί. ταῦτʼ ἄρʼ εὐπρόσωπος ἦν,

οὖσα συγγενὴς ἐκείνου. πολλά γʼ ἡμᾶς λανθάνει.

κᾆτʼ ἐπειδὴ ʼγνωσαν ὑμᾶς αἱ πόλεις ὧν ἤρχετε

ἠγριωμένους ἐπʼ ἀλλήλοισι καὶ σεσηρότας,

πάντʼ ἐμηχανῶντʼ ἐφʼ ὑμῖν τοὺς φόρους φοβούμεναι,

κἀνέπειθον τῶν Λακώνων τοὺς μεγίστους χρήμασιν.

οἱ δʼ ἅτʼ ὄντες αἰσχροκερδεῖς καὶ διειρωνόξενοι

τήνδʼ ἀπορρίψαντες αἰσχρῶς τὸν πόλεμον ἀνήρπασαν·

κᾆτα τἀκείνων γε κέρδη τοῖς γεωργοῖς ἦν κακά·

αἱ γὰρ ἐνθένδʼ αὖ τριήρεις ἀντιτιμωρούμεναι

οὐδὲν αἰτίων ἂν ἀνδρῶν τὰς κράδας κατήσθιον.

ἐν δίκῃ μὲν οὖν, ἐπεί τοι τὴν κορώνεών γέ μου

ἐξέκοψαν, ἣν ἐγὼ ʼφύτευσα κἀξεθρεψάμην.

νὴ Δίʼ ὦ μέλʼ ἐνδίκως γε δῆτʼ, ἐπεὶ κἀμοῦ λίθον

ἐμβαλόντες ἑξμέδιμνον κυψέλην ἀπώλεσαν.

κᾆτα δʼ ὡς ἐκ τῶν ἀγρῶν ξυνῆλθεν οὑργάτης λεώς,

τὸν τρόπον πωλούμενος τὸν αὐτὸν οὐκ ἐμάνθανεν,

ἀλλʼ ἅτʼ ὢν ἄνευ γιγάρτων καὶ φιλῶν τὰς ἰσχάδας

ἔβλεπεν πρὸς τοὺς λέγοντας· οἱ δὲ γιγνώσκοντες εὖ

τοὺς πένητας ἀσθενοῦντας κἀποροῦντας ἀλφίτων,

τήνδε μὲν δικροῖς ἐώθουν τὴν θεὸν κεκράγμασιν,

πολλάκις φανεῖσαν αὐτὴν τῆσδε τῆς χώρας πόθῳ,

τῶν δὲ συμμάχων ἔσειον τοὺς παχεῖς καὶ πλουσίους,

αἰτίας ἂν προστιθέντες, ὡς φρονεῖ τὰ Βρασίδου.

εἶτʼ ἂν ὑμεῖς τοῦτον ὥσπερ κυνίδιʼ ἐσπαράττετε·

ἡ πόλις γὰρ ὠχριῶσα κἀν φόβῳ καθημένη,

ἅττα διαβάλοι τις αὐτῇ, ταῦτʼ ἂν ἥδιστʼ ἤσθιεν.

οἳ δὲ τὰς πληγὰς ὁρῶντες ἃς ἐτύπτονθʼ οἱ ξένοι

χρυσίῳ τῶν ταῦτα ποιούντων ἐβύνουν τὸ στόμα,

ὥστʼ ἐκείνους μὲν ποιῆσαι πλουσίους, ἡ δʼ Ἑλλὰς ἂν

ἐξερημωθεῖσʼ ἂν ὑμᾶς ἔλαθε. ταῦτα δʼ ἦν ὁ δρῶν

βυρσοπώλης.

παῦε παῦʼ ὦ δέσποθʼ Ἑρμῆ, μὴ λέγε,

ἀλλʼ ἔα τὸν ἄνδρʼ ἐκεῖνον οὗπερ ἔστʼ εἶναι κάτω·

οὐ γὰρ ἡμέτερος ἔτʼ ἔστʼ ἐκεῖνος ἁνὴρ ἀλλὰ σός.

ἅττʼ ἂν οὖν λέγῃς ἐκεῖνον,

κεἰ πανοῦργος ἦν, ὅτʼ ἔζη,

καὶ λάλος καὶ συκοφάντης

καὶ κύκηθρον καὶ τάρακτρον,

ταῦθʼ ἁπαξάπαντα νυνὶ

τοὺς σεαυτοῦ λοιδορεῖς.

ἀλλʼ ὅ τι σιωπᾷς ὦ πότνια κάτειπέ μοι.

ἀλλʼ οὐκ ἂν εἴποι πρός γε τοὺς θεωμένους·

ὀργὴν γὰρ αὐτοῖς ὧν ἔπαθε πολλὴν ἔχει.

ἡ δʼ ἀλλὰ πρὸς σὲ μικρὸν εἰπάτω μόνον.

εἴφʼ ὅ τι νοεῖς αὐτοῖσι πρὸς ἔμʼ ὦ φιλτάτη.

ἴθʼ ὦ γυναικῶν μισοπορπακιστάτη.

εἶεν, ἀκούω. ταῦτʼ ἐπικαλεῖς; μανθάνω.

ἀκούσαθʼ ὑμεῖς ὧν ἕνεκα μομφὴν ἔχει.

ἐλθοῦσά φησιν αὐτομάτη μετὰ τἀν Πύλῳ

σπονδῶν φέρουσα τῇ πόλει κίστην πλέαν

ἀποχειροτονηθῆναι τρὶς ἐν τἠκκλησίᾳ.

ἡμάρτομεν ταῦτʼ· ἀλλὰ συγγνώμην ἔχε·

ὁ νοῦς γὰρ ἡμῶν ἦν τότʼ ἐν τοῖς σκύτεσιν.

ἴθι νυν ἄκουσον οἷον ἄρτι μʼ ἤρετο,

ὅστις κακόνους αὐτῇ μάλιστʼ ἦν ἐνθάδε,

χὤστις φίλος κἄσπευδεν εἶναι μὴ μάχας.

εὐνούστατος μὲν ἦν μακρῷ Κλεώνυμος.

ποῖός τις οὖν εἶναι δοκεῖ τὰ πολεμικὰ

ὁ Κλεώνυμος;

ψυχήν γʼ ἄριστος πλήν γʼ ὅτι

οὐκ ἦν ἄρʼ οὗπέρ φησιν εἶναι τοῦ πατρός.

εἰ γάρ ποτʼ ἐξέλθοι στρατιώτης, εὐθέως

ἀποβολιμαῖος τῶν ὅπλων ἐγίγνετο.

ἔτι νῦν ἄκουσον οἷον ἄρτι μʼ ἤρετο,

ὅστις κρατεῖ νῦν τοῦ λίθου τοῦ ʼν τῇ πυκνί.

Ὑπέρβολος νῦν τοῦτʼ ἔχει τὸ χωρίον.

αὕτη τί ποιεῖς; τὴν κεφαλὴν ποῖ περιάγεις;

ἀποστρέφεται τὸν δῆμον ἀχθεσθεῖσʼ ὅτι

αὑτῷ πονηρὸν προστάτην ἐπεγράψατο.

ἀλλʼ οὐκέτʼ αὐτῷ χρησόμεθʼ οὐδέν, ἀλλὰ νῦν

ἀπορῶν ὁ δῆμος ἐπιτρόπου καὶ γυμνὸς ὢν

τοῦτον τέως τὸν ἄνδρα περιεζώσατο.

πῶς οὖν ξυνοίσει ταῦτʼ ἐρωτᾷ τῇ πόλει.

εὐβουλότεροι γενησόμεθα.

τρόπῳ τίνι;

ὅτι τυγχάνει λυχνοποιὸς ὤν. πρὸ τοῦ μὲν οὖν

ἐψηλαφῶμεν ἐν σκότῳ τὰ πράγματα,

νυνὶ δʼ ἅπαντα πρὸς λύχνον βουλεύσομεν.

ὢ ὤ,

οἷά μʼ ἐκέλευσεν ἀναπυθέσθαι σου.

τὰ τί;

πάμπολλα καὶ τἀρχαῖʼ ἃ κατέλιπεν τότε·

πρῶτον δʼ ὅ τι πράττει Σοφοκλέης ἀνήρετο.

εὐδαιμονεῖ, πάσχει δὲ θαυμαστόν.

τὸ τί;

ἐκ τοῦ Σοφοκλέους γίγνεται Σιμωνίδης.

Σιμωνίδης; πῶς;

ὅτι γέρων ὢν καὶ σαπρὸς

κέρδους ἕκατι κἂν ἐπὶ ῥιπὸς πλέοι.

τί δαί; Κρατῖνος ὁ σοφὸς ἔστιν;

ἀπέθανεν

ὅθʼ οἱ Λάκωνες ἐνέβαλον.

τί παθών;

ὅ τι;

ὼρακιάσας· οὐ γὰρ ἐξηνέσχετο

ἰδὼν πίθον καταγνύμενον οἴνου πλέων.

χἄτερα πόσʼ ἄττʼ οἴει γεγενῆσθʼ ἐν τῇ πόλει;

ὥστʼ οὐδέποτʼ ὦ δέσποινʼ ἀφησόμεσθά σου.

ἴθι νυν ἐπὶ τούτοις τὴν Ὀπώραν λάμβανε

γυναῖκα σαυτῷ τήνδε· κᾆτʼ ἐν τοῖς ἀγροῖς

ταύτῃ ξυνοικῶν ἐκποιοῦ σαυτῷ βότρυς.

ὦ φιλτάτη δεῦρʼ ἐλθὲ καὶ δός μοι κύσαι.

ἆρʼ ἂν βλαβῆναι διὰ χρόνου τί σοι δοκῶ

ὦ δέσποθʼ Ἑρμῆ τῆς Ὀπώρας κατελάσας;

οὐκ εἴ γε κυκεῶνʼ ἐπιπίοις βληχωνίαν.

ἀλλʼ ὡς τάχιστα τήνδε τὴν Θεωρίαν

ἀπάγαγε τῇ βουλῇ λαβών, ἧσπέρ ποτʼ ἦν.

ὦ μακαρία βουλὴ σὺ τῆς Θεωρίας,

ὅσον ῥοφήσει ζωμὸν ἡμερῶν τριῶν,

ὅσας δὲ κατέδει ξόλικας ἑφθὰς καὶ κρέα.

ἀλλʼ ὦ φίλʼ Ἑρμῆ χαῖρε πολλά.

καὶ σύ γε

ὦνθρωπε χαίρων ἄπιθι καὶ μέμνησό μου.

ὦ κάνθαρʼ οἴκαδʼ οἴκαδʼ ἀποπετώμεθα.

οὐκ ἐνθάδʼ ὦ τᾶν ἔστι.

ποῖ γὰρ οἴχεται;

ὑφʼ ἅρματʼ ἐλθὼν Ζηνὸς ἀστραπηφορεῖ.

πόθεν οὖν ὁ τλήμων ἐνθάδʼ ἕξει σιτία;

τὴν τοῦ Γανυμήδους ἀμβροσίαν σιτήσεται.

πῶς δῆτʼ ἐγὼ καταβήσομαι;

θάρρει, καλῶς·

τῃδὶ παρʼ αὐτὴν τὴν θεόν.

δεῦρʼ ὦ κόραι

ἕπεσθον ἅμʼ ἐμοὶ θᾶττον, ὡς πολλοὶ πάνυ

ποθοῦντες ὑμᾶς ἀναμένουσʼ ἐστυκότες.

ἀλλʼ ἴθι χαίρων· ἡμεῖς δὲ τέως τάδε τὰ σκεύη παραδόντες

τοῖς ἀκολούθοις δῶμεν σῴζειν, ὡς εἰώθασι μάλιστα

περὶ τὰς σκηνὰς πλεῖστοι κλέπται κυπτάζειν καὶ κακοποιεῖν.

ἀλλὰ φυλάττετε ταῦτʼ ἀνδρείως· ἡμεῖς δʼ αὖ τοῖσι θεαταῖς

ἣν ἔχομεν ὁδὸν λόγων εἴπωμεν ὅσα τε νοῦς ἔχει.

χρῆν μὲν τύπτειν τοὺς ῥαβδούχους, εἴ τις κωμῳδοποιητὴς

αὑτὸν ἐπῄνει πρὸς τὸ θέατρον παραβὰς ἐν τοῖς ἀναπαίστοις·

εἰ δʼ οὖν εἰκός τινα τιμῆσαι, θύγατερ Διός, ὅστις ἄριστος

κωμῳδοδιδάσκαλος ἀνθρώπων καὶ κλεινότατος γεγένηται,

ἄξιος εἶναί φησʼ εὐλογίας μεγάλης ὁ διδάσκαλος ἡμῶν.

πρῶτον μὲν γὰρ τοὺς ἀντιπάλους μόνος ἀνθρώπων κατέπαυσεν

ἐς τὰ ῥάκια σκώπτοντας ἀεὶ καὶ τοῖς φθειρσὶν πολεμοῦντας,

τούς θʼ Ἡρακλέας τοὺς μάττοντας καὶ τοὺς πεινῶντας ἐκείνους

ἐξήλασʼ ἀτιμώσας πρῶτος, καὶ τοὺς δούλους παρέλυσεν

τοὺς φεύγοντας κἀξαπατῶντας καὶ τυπτομένους ἐπίτηδες,

οὓς ἐξῆγον κλάοντας ἀεί, καὶ τούτους οὕνεκα τουδί,

ἵνʼ ὁ σύνδουλος σκώψας αὐτοῦ τὰς πληγὰς εἶτʼ ἀνέροιτο,

ὦ κακόδαιμον τί τὸ δέρμʼ ἔπαθες; μῶν ὑστριχὶς εἰσέβαλέν σοι

ἐς τὰς πλευρὰς πολλῇ στρατιᾷ κἀδενδροτόμησε τὸ νῶτον;

τοιαῦτʼ ἀφελὼν κακὰ καὶ φόρτον καὶ βωμολοχεύματʼ ἀγεννῆ

ἐποίησε τέχνην μεγάλην ἡμῖν κἀπύργωσʼ οἰκοδομήσας

ἔπεσιν μεγάλοις καὶ διανοίαις καὶ σκώμμασιν οὐκ ἀγοραίοις,

οὐκ ἰδιώτας ἀνθρωπίσκους κωμῳδῶν οὐδὲ γυναῖκας,

ἀλλʼ Ἡρακλέους ὀργήν τινʼ ἔχων τοῖσι μεγίστοις ἐπεχείρει,

διαβὰς βυρσῶν ὀσμὰς δεινὰς κἀπειλὰς βορβοροθύμους,

καὶ πρῶτον μὲν μάχομαι πάντων αὐτῷ τῷ καρχαρόδοντι,

οὗ δεινόταται μὲν ἀπʼ ὀφθαλμῶν Κύννης ἀκτῖνες ἔλαμπον,

ἑκατὸν δὲ κύκλῳ κεφαλαὶ κολάκων οἰμωξομένων ἐλιχμῶντο

περὶ τὴν κεφαλήν, φωνὴν δʼ εἶχεν χαράδρας ὄλεθρον τετοκυίας,

φώκης δʼ ὀσμήν, Λαμίας ὄρχεις ἀπλύτους, πρωκτὸν δὲ καμήλου.

τοιοῦτον ἰδὼν τέρας οὐ κατέδεισʼ, ἀλλʼ ὑπὲρ ὑμῶν πολεμίζων

ἀντεῖχον ἀεὶ καὶ τῶν ἄλλων νήσων. ὧν οὕνεκα νυνὶ

ἀποδοῦναί μοι τὴν χάριν ὑμᾶς εἰκὸς καὶ μνήμονας εἶναι.

καὶ γὰρ πρότερον πράξας κατὰ νοῦν οὐχὶ παλαίστρας περινοστῶν

παῖδας ἐπείρων, ἀλλʼ ἀράμενος τὴν σκευὴν εὐθὺς ἐχώρουν,

παῦρʼ ἀνιάσας, πόλλʼ εὐφράνας, πάντα παρασχὼν τὰ δέοντα.

πρὸς ταῦτα χρεὼν εἶναι μετʼ ἐμοῦ

καὶ τοὺς ἄνδρας καὶ τοὺς παῖδας·

καὶ τοῖς φαλακροῖσι παραινοῦμεν

ξυσπουδάζειν περὶ τῆς νίκης.

πᾶς γάρ τις ἐρεῖ νικῶντος ἐμοῦ

κἀπὶ τραπέζῃ καὶ ξυμποσίοις,

φέρε τῷ φαλακρῷ, δὸς τῷ φαλακρῷ

τῶν τρωγαλίων, καὶ μἀφαίρει

γενναιοτάτου τῶν ποιητῶν

ἀνδρὸς τὸ μέτωπον ἔχοντος .

Μοῦσα σὺ μὲν πολέμους ἀπωσαμένη μετʼ ἐμοῦ

τοῦ φίλου χόρευσον,

κλείουσα θεῶν τε γάμους ἀνδρῶν τε δαῖτας

καὶ θαλίας μακάρων· σοὶ γὰρ τάδʼ ἐξ ἀρχῆς μέλει.

ἢν δέ σε Καρκίνος ἐλθὼν

ἀντιβολῇ μετὰ τῶν παίδων χορεῦσαι,

μήθʼ ὑπάκουε μήτʼ ἔλθῃς

συνέριθος αὐτοῖς,

ἀλλὰ νόμιζε πάντας

ὄρτυγας οἰκογενεῖς γυλιαύχενας ὀρχηστὰς

ναννοφυεῖς σφυράδων ἀποκνίσματα μηχανοδίφας.

καὶ γὰρ ἔφασχʼ ὁ πατὴρ ὃ παρʼ ἐλπίδας

εἶχε τὸ δρᾶμα γαλῆν τῆς ἑσπέρας ἀπάγξαι.

τοιάδε χρὴ Χαρίτων δαμώματα καλλικόμων

τὸν σοφὸν ποιητὴν

ὑμνεῖν, ὅταν ἠρινὰ μὲν φωνῇ χελιδὼν

ἑζομένη κελαδῇ, χορὸν δὲ μὴ ʼχῃ Μόρσιμος

μηδὲ Μελάνθιος, οὗ δὴ

πικροτάτην ὄπα γηρύσαντος ἤκουσʼ

ἡνίκα τῶν τραγῳδῶν

τὸν χορὸν εἶχον ἁδελφός

τε και αὐτός, ἄμφω

Γοργόνες ὀψοφάγοι βατιδοσκόποι Ἅρπυιαι,

γραοσόβαι μιαροὶ τραγομάσχαλοι ἰχθυολῦμαι·

ὧν καταχρεμψαμένη μέγα καὶ πλατὺ

Μοῦσα θεὰ μετʼ ἐμοῦ ξύμπαιζε τὴν ἑορτήν.

ὡς χαλεπὸν ἐλθεῖν ἦν ἄρʼ εὐθὺ τῶν θεῶν.

ἔγωγέ τοι πεπόνηκα κομιδῇ τὼ σκέλει.

μικροὶ δʼ ὁρᾶν ἄνωθεν ἦστʼ. ἔμοιγέ τοι

ἀπὸ τοὐρανοῦ ʼφαίνεσθε κακοήθεις πάνυ,

ἐντευθενὶ δὲ πολύ τι κακοηθέστεροι.

ὦ δέσποθʼ ἥκεις;

ὡς ἐγὼ ʼπυθόμην τινός.

τί δʼ ἔπαθες;

ἤλγουν τὼ σκέλει μακρὰν ὁδὸν

διεληλυθώς.

ἴθι νυν κάτειπέ μοι—

τὸ τί;

ἄλλον τινʼ εἶδες ἄνδρα κατὰ τὸν ἀέρα

πλανώμενον πλὴν σαυτόν;

οὔκ, εἰ μή γέ που

ψυχὰς δύʼ ἢ τρεῖς διθυραμβοδιδασκάλων.

τί δʼ ἔδρων;

ξυνελέγοντʼ ἀναβολὰς ποτώμεναι

τὰς ἐνδιαεριαυερινηχέτους τινάς.

οὐκ ἦν ἄρʼ οὐδʼ ἃ λέγουσι, κατὰ τὸν ἀέρα

ὡς ἀστέρες γιγνόμεθʼ, ὅταν τις ἀποθάνῃ;

μάλιστα.

καὶ τίς ἐστιν ἀστὴρ νῦν ἐκεῖ;

Ἴων ὁ Χῖος, ὅσπερ ἐποίησεν πάλαι

ἐνθάδε τὸν ἀοῖόν ποθʼ· ὡς δʼ ἦλθʼ, εὐθέως

ἀοῖον αὐτὸν πάντες ἐκάλουν ἀστέρα.

τίνες γάρ εἰσʼ οἱ διατρέχοντες ἀστέρες,

οἳ καόμενοι θέουσιν;

ἀπὸ δείπνου τινὲς

τῶν πλουσίων οὗτοι βαδίζουσʼ ἀστέρων,

ἰπνοὺς ἔχοντες, ἐν δὲ τοῖς ἰπνοῖσι πῦρ.

ἀλλʼ εἴσαγʼ ὡς τάχιστα ταυτηνὶ λαβών,

καὶ τὴν πύελον κατάκλυζε καὶ θέρμαινʼ ὕδωρ,

στόρνυ τʼ ἐμοὶ καὶ τῇδε κουρίδιον λέχος.

καὶ ταῦτα δράσας ἧκε δεῦρʼ αὖθις πάλιν·

ἐγὼ δʼ ἀποδώσω τήνδε τῇ βουλῇ τέως.

πόθεν δʼ ἔλαβες ταύτας;

ὁπόθεν; ἐκ τοὐρανοῦ.

οὐκ ἂν ἔτι δοίην τῶν θεῶν τριώβολον,

εἰ πορνοβοσκοῦσʼ ὥσπερ ἡμεῖς οἱ βροτοί.

οὔκ, ἀλλὰ κἀκεῖ ζῶσιν ἀπὸ τούτων τινές.

ἄγε νυν ἴωμεν.

εἰπέ μοι, δῶ καταφαγεῖν

ταύτῃ τι;

μηδέν· οὐ γὰρ ἐθελήσει θαγεῖν

οὔτʼ ἄρτον οὔτε μᾶζαν, εἰωθυῖʼ ἀεὶ

παρὰ τοῖς θεοῖσιν ἀμβροσίαν λείχειν ἄνω.

λείχειν ἄρʼ αὐτῇ κἀνθάδε σκευαστέον.

εὐδαιμονικῶς γʼ ὁ πρεσβύτης,

ὅσα γʼ ὧδʼ ἰδεῖν,

τὰ νῦν τάδε πράττει.

τί δῆτʼ ἐπειδὰν νυμφίον μʼ ὁρᾶτε λαμπρὸν ὄντα;

ζηλωτὸς ἔσει, γέρον,

αὖθις νέος ὢν πάλιν,

μύρῳ κατάλειπτος.

οἶμαι. τί δῆθʼ ὅταν ξυνὼν τῶν τιτθίων ἔχωμαι;

εὐδαιμονέστερος φανεῖ τῶν Καρκίνου στροβίλων.

οὔκουν δικαίως; ὅστις εἰς

ὄχημα κανθάρου ʼπιβὰς

ἔσωσα τοὺς Ἕλληνας, ὥστʼ

ἐν τοῖς ἀγροῖσιν αὐτοὺς

ἅπαντας ὄντας ἀσφαλῶς

βινεῖν τε καὶ καθεύδειν.

ἡ παῖς λέλουται καὶ τὰ τῆς πυγῆς καλά·

ὁ πλακοῦς πέπεπται, σησαμῆ ξυμπλάττεται.

καὶ τἄλλʼ ἁπαξάπαντα· τοῦ πέους δὲ δεῖ.

ἴθι νυν ἀποδῶμεν τήνδε τὴν Θεωρίαν

ἀνύσαντε τῇ βουλῇ.

τίς αὑτηί;

τί φῄς;

αὕτη Θεωρία ʼστίν.

ἣν ἡμεῖς ποτε

ἐπαίομεν Βραυρωνάδʼ ὑποπεπωκότες;

σάφʼ ἴσθι, κἀλήφθη γε μόλις.

ὦ δέσποτα

ὅσην ἔχει τὴν πρωκτοπεντετηρίδα.

εἶεν, τίς ἐσθʼ ὑμῶν δίκαιος, τίς ποτε;

τίς διαφυλάξει τήνδε τῇ βουλῇ λαβών;

οὗτος τί περιγράφεις;

τὸ δεῖνʼ εἰς Ἴσθμια

σκηνὴν ἐμαυτοῦ τῷ πέει καταλαμβάνω.

οὔπω λέγεθʼ ὑμεῖς τίς ὁ φυλάξων. δεῦρο σύ·

καταθήσομαι γὰρ αὐτὸς ἐς μέσους ἄγων.

ἐκεινοσὶ νεύει.

τίς;

ὅστις; Ἀριφράδης,

ἄγειν παρʼ αὑτὸν ἀντιβολῶν.

ἀλλʼ ὦ μέλε

τὸν ζωμὸν αὐτῆς προσπεσὼν ἐκλάψεται.

ἄγε δὴ σὺ κατάθου πρῶτα τὰ σκεύη χαμαί.

βουλή, πρυτάνεις, ὁρᾶτε τὴν Θεωρίαν.

σκέψασθʼ ὅσʼ ὑμῖν ἀγαθὰ παραδώσω φέρων,

ὥστʼ εὐθέως ἄραντας ὑμᾶς τὼ σκέλει

ταύτης μετέωρα καταγαγεῖν ἀνάρρυσιν.

τουτὶ δʼ ὁρᾶτʼ ὀπτάνιον ἡμῖν ὡς καλόν.

διὰ ταῦτα καὶ κεκάπνικʼ ἄρʼ· ἐνταυθοῖ γὰρ οὖν

πρὸ τοῦ πολέμου τὰ λάσανα τῇ βουλῇ ποτʼ ἦν.

ἔπειτʼ ἀγῶνά γʼ εὐθὺς ἐξέσται ποιεῖν

ταύτην ἔχουσιν αὔριον καλὸν πάνυ,

ἐπὶ γῆς παλαίειν, τετραποδηδὸν ἑστάναι,

πλαγίαν καταβάλλειν, ἐς γόνατα κύβδʼ ἑστάναι,

καὶ παγκράτιόν γʼ ὑπαλειψαμένοις νεανικῶς

παίειν ὀρύττειν πὺξ ὁμοῦ καὶ τῷ πέει·

τρίτῃ δὲ μετὰ ταῦθʼ ἱπποδρομίαν ἄξετε,

ἵνα δὴ κέλης κέλητα παρακελητιεῖ,

ἅρματα δʼ ἐπʼ ἀλλήλοισιν ἀνατετραμμένα

φυσῶντα καὶ πνέοντα προσκινήσεται·

ἕτεροι δὲ κείσονταί γʼ ἀπεψωλημένοι

περὶ ταῖσι καμπαῖς ἡνίοχοι πεπτωκότες.

ἀλλʼ ὦ πρυτάνεις δέχεσθε τὴν Θεωρίαν.

θέασʼ ὡς προθύμως ὁ πρύτανις παρεδέξατο.

ἀλλʼ οὐκ ἂν εἴ τι προῖκα προσαγαγεῖν σʼ ἔδει,

ἀλλʼ ηὗρον ἄν σʼ ὑπέχοντα τὴν ἐκεχειρίαν.

ἦ χρηστὸς ἀνὴρ πολίτης

ἐστὶν ἅπασιν ὅστις

γʼ ἐστὶ τοιοῦτος.

ὅταν τρυγᾶτʼ, εἴσεσθε πολλῷ μᾶλλον οἷός εἰμι.

καὶ νῦν σύ γε δῆλος εἶ·

σωτὴρ γὰρ ἅπασιν ἀνθρώποις

γεγένησαι.

φήσεις ἐπειδὰν ἐκπίῃς οἴνου νέου λεπαστήν.

καὶ πλήν γε τῶν θεῶν ἀεί σʼ ἡγησόμεσθα πρῶτον.

πολλῶν γὰρ ὑμῖν ἄξιος

Τρυγαῖος ἁθμονεὺς ἐγώ,

δεινῶν ἀπαλλάξας πόνων

τὸν δημότην ὅμιλον,

καὶ τὸν γεωργικὸν λεὼν

Ὑπέρβολόν τε παύσας.

ἄγε δὴ τί νῷν ἐντευθενὶ ποιητέον;

τί δʼ ἄλλο γʼ ἢ ταύτην χύτραις ἱδρυτέον;

χύτραισιν, ὥσπερ μεμφόμενον Ἑρμῄδιον;

τί δαὶ δοκεῖ; βούλεσθε λαρινῷ βοΐ;

βοΐ; μηδαμῶς, ἵνα μὴ βοηθεῖν ποι δέῃ.

ἀλλʼ ὑὶ παχείᾳ καὶ μεγάλῃ;

μὴ μή.

τιή;

ἵνα μὴ γένηται Θεογένους ὑηνία.

τῷ δὴ δοκεῖ σοι δῆτα τῶν λοιπῶν;

ὀί.

ὀί;

ναὶ μὰ Δίʼ.

ἀλλὰ τοῦτό γʼ ἔστʼ Ἰωνικὸν

τὸ ῥῆμʼ.

ἐπίτηδές γʼ, ἵνʼ ὅταν ἐν τἠκκλησίᾳ

ὡς χρὴ πολεμεῖν λέγῃ τις, οἱ καθήμενοι

ὑπὸ τοῦ δέους λέγωσʼ Ἰωνικῶς ὀὶ—

εὖ τοι λέγεις.

καὶ τἄλλα γʼ ὦσιν ἤπιοι.

ὥστʼ ἐσόμεθʼ ἀλλήλοισιν ἀμνοὶ τοὺς τρόπους

καὶ τοῖσι συμμάχοισι πρᾳότεροι πολύ.

ἴθι νυν ἄγʼ ὡς τάχιστα τὸ πρόβατον λαβών·

ἐγὼ δὲ ποριῶ βωμὸν ἐφʼ ὅτου θύσομεν.

ὡς πάνθʼ ὅσʼ ἂν θεὸς θέλῃ χἠ τύχη κατορθοῖ,

χωρεῖ κατὰ νοῦν, ἕτερον δʼ ἑτέρῳ

τούτων κατὰ καιρὸν ἀπαντᾷ.

ὡς ταῦτα δῆλά γʼ ἔσθʼ· ὁ γὰρ βωμὸς θύρασι καὶ δή.

ἐπείγετέ νυν ἐν ὅσῳ

σοβαρὰ θεόθεν κατέχει

πολέμου μετάτροπος αὔρα.

νῦν γὰρ δαίμων φανερῶς

εἰς ἀγαθὰ μεταβιβάζει.

τὸ κανοῦν πάρεστʼ ὀλὰς ἔχον καὶ στέμμα καὶ μάχαιραν,

καὶ πῦρ γε τουτί, κοὐδὲν ἴσχει πλὴν τὸ πρόβατον ὑμᾶς.

οὔκουν ἁμιλλήσεσθον; ὡς

ἢν Χαῖρις ὑμᾶς ἴδῃ,

πρόσεισιν αὐλήσων ἄκλητος,

κᾆτα τοῦτʼ εὖ οἶδʼ ὅτι

φυσῶντι καὶ πονουμένῳ

προσδώσετε δήπου.

ἄγε δὴ τὸ κανοῦν λαβὼν σὺ καὶ τὴν χέρνιβα

περίιθι τὸν βωμὸν ταχέως ἐπιδέξια.

ἰδού· λεγοις ἂν ἄλλο· περιελήλυθα.

φέρε δὴ τὸ δαλίον τόδʼ ἐμβάψω λαβών,

σείου σὺ ταχέως· σὺ δὲ πρότεινε τῶν ὀλῶν,

καὐτός γε χερνίπτου παραδοὺς ταύτην ἐμοί,

καὶ τοῖς θεαταῖς ῥῖπτε τῶν κριθῶν.

ἰδού.

ἔδωκας ἤδη;

νὴ τὸν Ἑρμῆν ὥστε γε

τούτων ὅσοιπέρ εἰσι τῶν θεωμένων

οὐκ ἔστιν οὐδεὶς ὅστις οὐ κριθὴν ἔχει.

οὐχ αἱ γυναῖκές γʼ ἔλαβον.

ἀλλʼ εἰς ἑσπέραν

δώσουσιν αὐταῖς ἅνδρες.

ἀλλʼ εὐχώμεθα.

τίς τῇδε; ποῦ ποτʼ εἰσὶ πολλοὶ κἀγαθοί;

τοισδὶ φέρε δῶ· πολλοὶ γάρ εἰσι κἀγαθοί.

τούτους ἀγαθοὺς ἐνόμισας;

οὐ γάρ, οἵτινες

ἡμῶν καταχεόντων ὕδωρ τοσουτονὶ

ἐς ταὐτὸ τοῦθʼ ἑστᾶσʼ ἰόντες χωρίον;

ἀλλʼ ὡς τάχιστʼ εὐχώμεθʼ.

εὐχώμεσθα δή.

ὦ σεμνοτάτη βασίλεια θεὰ

πότνιʼ Εἰρήνη,

δέσποινα χορῶν, δέσποινα γάμων,

δέξαι θυσίαν τὴν ἡμετέραν.

δέξαι δῆτʼ ὦ πολυτιμήτη

νὴ Δία, καὶ μὴ ποίει γʼ ἅπερ αἱ

μοιχευόμεναι δρῶσι γυναῖκες.

καὶ γὰρ ἐκεῖναι παρακλίνασαι

τῆς αὐλείας παρακύπτουσιν,

κἄν τις προσέχῃ τὸν νοῦν αὐταῖς

ἀναχωροῦσιν,

κᾆτʼ ἢν ἀπίῃ παρακύπτουσιν.

τούτων σὺ ποίει μηδὲν ἔθʼ ἡμᾶς.

μὰ Δίʼ ἀλλʼ ἀπόφηνον ὅλην σαυτὴν

γενναιοπρεπῶς τοῖσιν ἐρασταῖς

ἡμῖν, οἵ σου τρυχόμεθʼ ἤδη

τρία καὶ δέκʼ ἔτη,

λῦσον δὲ μάχας καὶ κορκορυγάς,

ἵνα Λυσιμάχην σε καλῶμεν.

παῦσον δʼ ἡμῶν τὰς ὑπονοίας

τὰς περικόμψους,

αἷς στωμυλλόμεθʼ εἰς ἀλλήλους·

μεῖξον δʼ ἡμᾶς τοὺς Ἕλληνας

πάλιν ἐξ ἀρχῆς

φιλίας χυλῷ καὶ συγγνώμῃ

τινὶ πρᾳοτέρᾳ κέρασον τὸν νοῦν·

καὶ τὴν ἀγορὰν ἡμῖν ἀγαθῶν

ἐμπλησθῆναι, μεγάλων σκορόδων,

σικύων πρῴων, μήλων, ῥοιῶν.

δούλοισι χλανισκιδίων μικρῶν·

κἀκ Βοιωτῶν γε φέροντας ἰδεῖν

χῆνας νήττας φάττας τροχίλους·

καὶ Κωπᾴδων ἐλθεῖν σπυρίδας,

καὶ περὶ ταύτας ἡμᾶς ἁθρόους

ὀψωνοῦντας τυρβάζεσθαι

Μορύχῳ Τελέᾳ Γλαυκέτῃ, ἄλλοις

τένθαις πολλοῖς· κᾆτα Μελάνθιον

ἥκειν ὕστερον ἐς τὴν ἀγοράν,

τὰς δὲ πεπρᾶσθαι, τὸν δʼ ὀτοτύζειν,

εἶτα μονῳδεῖν ἐκ Μηδείας,

ὀλόμαν ὀλόμαν, ἀποχηρωθεὶς

τᾶς ἐν τεύτλοισι λοχευομένας·

τοὺς δʼ ἀνθρώπους ἐπιχαίρειν.

ταῦτʼ ὦ πολυτίμητʼ εὐχομένοις ἡμῖν δίδου.

λαβὲ τὴν μάχαιραν· εἶθʼ ὅπως μαγειρικῶς

σφάξεις τὸν οἶν.

ἀλλʼ οὐ θέμις.

τιὴ τί δή;

οὐχ ἥδεται δήπουθεν Εἰρήνη σφαγαῖς,

οὐδʼ αἱματοῦται βωμός. ἀλλʼ εἴσω φέρων

θύσας τὰ μηρἴ ἐξελὼν δεῦρʼ ἔκφερε,

χοὔτω τὸ πρόβατον τῷ χορηγῷ σῴζεται.

σέ τοι θύρασι χρὴ μένοντα τοίνυν

σχίζας δευρὶ τιθέναι ταχέως

τά τε πρόσφορα πάντʼ ἐπὶ τούτοις.

οὔκουν δοκῶ σοι μαντικῶς τὸ φρύγανον τίθεσθαι;

πῶς δʼ οὐχί; τί γάρ σε πέφευγʼ

ὅσα χρὴ σοφὸν ἄνδρα; τί δʼ οὐ

σὺ φρονεῖς ὁπόσα χρεών ἐστιν

τόν γε σοφῇ δόκιμον

φρενὶ πορίμῳ τε τόλμῃ;

ἡ σχίζα γοῦν ἐνημμένη τὸν Στιλβίδην πιέζει,

καὶ τὴν τράπεζαν οἴσομαι, καὶ παιδὸς οὐ δεήσει.

τίς οὖν ἂν οὐκ ἐπαινέσειεν

ἄνδρα τοιοῦτον, ὅστις

πόλλʼ ἀνατλὰς ἔσωσε

τὴν ἱερὰν πόλιν;

ὥστʼ οὐχὶ μὴ παύσῃ ποτʼ ὢν

ζηλωτὸς ἅπασιν.

ταυτὶ δέδραται. τίθεσο τὼ μηρὼ λαβών.

ἐγὼ δʼ ἐπὶ σπλάγχνʼ εἶμι καὶ θυλήματα.

ἐμοὶ μελήσει ταῦτά γʼ· ἀλλʼ ἥκειν ἐχρῆν.

ἰδοὺ πάρειμι. μῶν ἐπισχεῖν σοι δοκῶ;

ὄπτα καλῶς νυν αὐτά· καὶ γὰρ οὑτοσὶ

προσέρχεται δάφνῃ τις ἐστεφανωμένος.

τίς ἄρα ποτʼ ἐστίν;

ὡς ἀλαζὼν φαίνεται·

μάντις τίς ἐστιν.

οὐ μὰ Δίʼ ἀλλʼ Ἱεροκλέης

οὗτός γέ πού ʼσθʼ ὁ χρησμολόγος οὑξ Ὠρεοῦ.

τί ποτʼ ἄρα λέξει;

δῆλός ἐσθʼ οὗτός γʼ ὅτι

ἐναντιώσεταί τι ταῖς διαλλαγαῖς.

οὔκ, ἀλλὰ κατὰ τὴν κνῖσαν εἰσελήλυθεν.

μή νυν ὁρᾶν δοκῶμεν αὐτόν.

εὖ λέγεις.

τίς ἡ θυσία ποθʼ αὑτηὶ καὶ τῷ θεῶν;

ὀπτα σὺ σιγῇ κἄπαγʼ ἀπὸ τῆς ὀσφύος.

ὅτῳ δὲ θύετʼ οὐ φράσεθʼ;

ἡ κέρκος ποιεῖ

καλῶς;

καλῶς δῆτʼ ὦ πότνιʼ Εἰρήνη φίλη.

ἄγε νυν ἀπάρχου κᾆτα δὸς τἀπάργματα.

ὀπτᾶν ἄμεινον πρῶτον.

ἀλλὰ ταυταγὶ

ἤδη ʼστὶν ὀπτά.

πολλὰ πράττεις, ὅστις εἶ.

κατάτεμνε. ποῦ τράπεζα; τὴν σπονδὴν φέρε.

ἡ γλῶττα χωρὶς τέμνεται.

μεμνήμεθα.

ἀλλʼ οἶσθʼ ὃ δρᾶσον;

ἢν φράσῃς.

μὴ διαλέγου

νῷν μηδέν· Εἰρήνῃ γὰρ ἱερὰ θύομεν.

ὦ μέλεοι θνητοὶ καὶ νήπιοι,

ἐς κεφαλὴν σοί.

οἵτινες ἀφραδίῃσι θεῶν νόον οὐκ ἀίοντες

συνθήκας πεποίησθʼ ἄνδρες χαροποῖσι πιθήκοις,

αἰβοιβοῖ.

τί γελᾷς;

ἥσθην χαροποῖσι πιθήκοις.

καὶ κέπφοι τρήρωνες ἀλωπεκιδεῦσι πέπεισθε,

ὧν δόλιαι ψυχαί, δόλιαι φρένες.

εἴθε σου εἶναι

ὤφελεν ὦλαζὼν οὑτωσὶ θερμὸς ὁ πλεύμων.

εἰ γὰρ μὴ νύμφαι γε θεαὶ Βάκιν ἐξαπάτασκον,

μηδὲ Βάκις θνητούς, μηδʼ αὖ νύμφαι Βάκιν αὐτὸν—

ἐξώλης ἀπόλοιʼ, εἰ μὴ παύσαιο βακίζων.

οὔπω θέσφατον ἦν Εἰρήνης δέσμʼ ἀναλῦσαι,

ἀλλὰ τόδε πρότερον—

τοῖσδʼ ἁλσί γε παστέα ταυτί.

οὐ γάρ πω τοῦτʼ ἐστὶ φίλον μακάρεσσι θεοῖσιν,

φυλόπιδος λῆξαι, πρίν κεν λύκος οἶν ὑμεναιοῖ.

καὶ πῶς ὦ κατάρατε λύκος ποτʼ ἂν οἶν ὑμεναιοῖ;

ὡς ἡ σφονδύλη φεύγουσα πονηρότατον βδεῖ,

†χἠ κώδων† ἀκαλανθὶς ἐπειγομένη τυφλὰ τίκτει,

τουτάκις οὔπω χρῆν τὴν εἰρήνην πεποιῆσθαι.

ἀλλὰ τί χρῆν ἡμᾶς; οὐ παύσασθαι πολεμοῦντας,

ἢ διακαυνιάσαι πότεροι κλαυσούμεθα μεῖζον,

ἐξὸν σπεισαμένοις κοινῇ τῆς Ἑλλάδος ἄρχειν;

οὔποτε ποιήσεις τὸν καρκίνον ὀρθὰ βαδίζειν.

οὔποτε δειπνήσεις ἔτι τοῦ λοιποῦ νʼ πρυτανείῳ,

οὐδʼ ἐπὶ τῷ πραχθέντι ποιήσεις ὕστερον οὐδέν.

οὐδέποτʼ ἂν θείης λεῖον τὸν τραχὺν ἐχῖνον.

ἆρα φενακίζων ποτʼ Ἀθηναίους ἔτι παύσει;

ποῖον γὰρ κατὰ χρησμὸν ἐκαύσατε μῆρα θεοῖσιν;

ὅνπερ κάλλιστον δήπου πεποίηκεν Ὅμηρος·

ὣς οἱ μὲν νέφος ἐχθρὸν ἀπωσάμενοι πολέμοιο

Εἰρήνην εἵλοντο καὶ ἱδρύσανθʼ ἱερείῳ.

αὐτὰρ ἐπεὶ κατὰ μῆρʼ ἐκάη καὶ σπλάγχνʼ ἐπάσαντο,

ἔσπενδον δεπάεσσιν· ἐγὼ δʼ ὁδὸν ἡγεμόνευον·

χρησμολόγῳ δʼ οὐδεὶς ἐδίδου κώθωνα φαεινόν.

οὐ μετέχω τούτων· οὐ γὰρ ταῦτʼ εἶπε Σίβυλλα.

ἀλλʼ ὁ σοφός τοι νὴ Δίʼ Ὅμηρος δεξιὸν εἶπεν·

ἀφρήτωρ ἀθέμιστος ἀνέστιός ἐστιν ἐκεῖνος,

ὃς πολέμου ἔραται ἐπιδημίου ὀκρυόεντος.

φράζεο δὴ μή πώς σε δόλῳ φρένας ἐξαπατήσας

ἰκτῖνος μάρψῃ.

τουτὶ μέντοι σὺ φυλάττου,

ὡς οὗτος φοβερὸς τοῖς σπλάγχνοις ἐστὶν ὁ χρησμός.

ἔγχει δὴ σπονδὴν καὶ τῶν σπλάγχνων φέρε δευρί.

ἀλλʼ εἰ ταῦτα δοκεῖ, κἀγὼ ʼμαυτῷ βαλανεύσω.

σπονδὴ σπονδή.

ἔγχει δὴ κἀμοὶ καὶ σπλάγχνων μοῖραν ὄρεξον.

ἀλλʼ οὔπω τοῦτʼ ἐστὶ φίλον μακάρεσσι θεοῖσιν·

ἀλλὰ τόδε πρότερον, σπένδειν ἡμᾶς, σὲ δʼ ἀπελθεῖν.

ὦ πότνιʼ Εἰρήνη παράμεινον τὸν βίον ἡμῖν.

πρόσφερε τὴν γλῶτταν.

σὺ δὲ τὴν σαυτοῦ γʼ ἀπένεγκε.

σπονδή.

καὶ ταυτὶ μετὰ τῆς σπονδῆς λαβὲ θᾶττον.

οὐδεὶς προσδώσει τῶν σπλάγχνων;

οὐ γὰρ οἷόν τε

ἡμῖν προσδιδόναι, πρίν κεν λύκος οἶν ὑμεναιοῖ.

ναὶ πρὸς τῶν γονάτων.

ἄλλως ὦ τᾶν ἱκετεύεις·

οὐ γὰρ ποιήσεις λεῖον τὸν τραχὺν ἐχῖνον.

ἄγε δὴ θεαταὶ δεῦρο συσπλαγχνεύετε

μετὰ νῷν.

τί δὴ ʼγώ;

τὴν Σίβυλλαν ἔσθιε.

οὔτοι μὰ τὴν γῆν ταῦτα κατέδεσθον μόνω,

ἀλλʼ ἁρπάσομαι σφῷν αὐτά· κεῖται δʼ ἐν μέσῳ.

ὦ παῖε τὸν Βάκιν.

μαρτύρομαι.

κἄγωγʼ ὅτι τένθης εἶ σὺ κἀλαζὼν ἀνήρ.

παἶ αὐτὸν ἐπέχων τῷ ξύλῳ τὸν ἀλαζόνα.

σὺ μὲν οὖν· ἐγὼ δὲ τουτονὶ τῶν κῳδίων,

ἁλάμβανʼ αὐτὸς ἐξαπατῶν, ἐκβολβιῶ.

οὐ καταβαλεῖς τὰ κῴδιʼ ὦ θυηπόλε;

ἤκουσας; ὁ κόραξ οἷος ἦλθʼ ἐξ Ὠρεοῦ.

οὐκ ἀποπετήσει θᾶττον εἰς Ἐλύμνιον;

ἥδομαί γʼ ἥδομαι

κράνους ἀπηλλαγμένος

τυροῦ τε καὶ κρομμύων.

οὐ γὰρ φιληδῶ μάχαις,

ἀλλὰ πρὸς πῦρ διέλκων

μετʼ ἀνδρῶν ἑταίρων φίλων,

ἐκκέας τῶν ξύλων ἅττʼ ἂν ᾖ

δανότατα τοῦ θέρους

†ἐκπεπρισμένα†,

κἀνθρακίζων τοὐρεβίνθου

τήν τε φηγὸν ἐμπυρεύων,

χἄμα τὴν Θρᾷτταν κυνῶν

τῆς γυναικὸς λουμένης.

οὐ γὰρ ἔσθʼ ἥδιον ἢ τυχεῖν μὲν ἤδη ʼσπαρμένα,

τὸν θεὸν δʼ ἐπιψακάζειν, καὶ τινʼ εἰπεῖν γείτονα,

εἰπέ μοι τί τηνικαῦτα δρῶμεν ὦ Κωμαρχίδη;

ἐμπιεῖν ἔμοιγʼ ἀρέσκει τοῦ θεοῦ δρῶντος καλῶς.

ἀλλʼ ἄφευε τῶν φασήλων ὦ γύναι τρεῖς χοίνικας,

τῶν τε πυρῶν μεῖξον αὐτοῖς, τῶν τε σύκων ἔξελε,

τόν τε Μανῆν ἡ Σύρα βωστρησάτω κʼ τοῦ χωρίου.

οὐ γὰρ οἷόν τʼ ἐστὶ πάντως οἰναρίζειν τήμερον

οὐδὲ τυντλάζειν, ἐπειδὴ παρδακὸν τὸ χωρίον.

κἀξ ἐμοῦ δʼ ἐνεγκάτω τις τὴν κίχλην καὶ τὼ σπίνω·

ἦν δὲ καὶ πυός τις ἔνδον καὶ λαγῷα τέτταρα,

εἴ τι μὴ ʼξήνεγκεν αὐτῶν ἡ γαλῆ τῆς ἑσπέρας·

ἐψόφει γοῦν ἔνδον οὐκ οἶδʼ ἅττα κἀκυδοιδόπα·

ὧν ἔνεγκʼ ὦ παῖ τρἴ ἡμῖν, ἓν δὲ δοῦναι τῷ πατρί·

μυρρίνας τʼ αἴτησον ἐξ Αἰσχινάδου τῶν καρπίμων·

χἄμα τῆς αὐτῆς ὁδοῦ Χαρινάδην τις βωσάτω,

ὡς ἂν ἐμπίῃ μεθʼ ἡμῶν,

εὖ ποιοῦντος κὠφελοῦντος

τοῦ φεοῦ τἀρώματα.

ἡνίκʼ ἂν δʼ ἀχέτας

ᾄδῃ τὸν ἡδὺν νόμον,

διασκοπῶν ἥδομαι

τὰς Λημυνίας ἀμπέλους,

εἰ πεπαίνουσιν ἤ-

δη ʽτὸ γὰρ φῖτυ πρῷον φύσεἰ,

τόν τε φήληχʼ ὁρῶν οἰδάνοντʼ·

εἶθʼ ὁπόταν ᾖ πέπων,

ἐσθίω κἀπέχω

χἄμα φήμʼ, ὧραι φίλαι· καὶ

τοῦ θύμου τρίβων κυκῶμαι·

κᾆτα γίγνομαι παχὺς

τηνικαῦτα τοῦ θέρους

μᾶλλον ἢ θεοῖσιν ἐχθρὸν ταξίαρχον προσβλέπων

τρεῖς λόφους ἔχοντα καὶ φοινικίδʼ ὀξεῖαν πάνυ,

ἣν ἐκεῖνός φησιν εἶναι βάμμα Σαρδιανικόν·

ἢν δέ που δέῃ μάχεσθʼ ἔχοντα τὴν φοινικίδα,

τηνικαῦτʼ αὐτὸς βέβαπται βάμμα Κυζικηνικόν·

κᾆτα φεύγει πρῶτος ὥσπερ ξουθὸς ἱππαλεκτρυὼν

τοὺς λόφους σείων· ἐγὼ δʼ ἕστηκα †λινοπτώμενος.†

ἡνίκʼ ἂν δʼ οἴκοι γένωνται, δρῶσιν οὐκ ἀνασχετά,

τοὺς μὲν ἐγγράφοντες ἡμῶν τοὺς δʼ ἄνω τε καὶ κάτω

ἐξαλείφοντες δὶς ἢ τρίς. αὔριον δʼ ἔσθʼ ἡ ʼξοδος·

τῷ δὲ σιτίʼ οὐκ ἐώνητʼ· οὐ γὰρ ᾔδειν ἐξιών·

εἶτα προστὰς πρὸς τὸν ἀνδριάντα τὸν Πανδίονος

εἶδεν αὑτόν, κἀπορῶν θεῖ τῷ κακῷ βλέπων ὀπόν.

ταῦτα δʼ ἡμᾶς τοὺς ἀγροίκους δρῶσι, τοὺς δʼ ἐξ ἄστεως

ἧττον, οἱ θεοῖσιν οὗτοι κἀνδράσιν ῥιψάσπιδες.

ὧν ἔτʼ εὐθύνας ἐμοὶ δώσουσιν, ἢν θεὸς θέλῃ.

πολλὰ γὰρ δή μʼ ἠδίκησαν,

ὄντες οἴκοι μὲν λέοντες

ἐν μάχῃ δʼ ἀλώπεκες.

ἰοὺ ἰού.

ὅσον τὸ χρῆμʼ ἐπὶ δεῖπνον ἦλθʼ ἐς τοὺς γάμους.

ἔχʼ ἀποκάθαιρε τὰς τραπέζας ταυτῃί·

πάντως γὰρ οὐδὲν ὄφελός ἐστʼ αὐτῆς ἔτι.

ἔπειτʼ ἐπιφόρει τοὺς ἀμύλους καὶ τὰς κίχλας

καὶ τῶν λαγῴων πολλὰ καὶ τοὺς κολλάβους.

ποῦ ποῦ Τρυγαῖός ἐστιν;

ἀναβράττω κίχλας.

ὦ φίλτατʼ ὦ Τρυγαἶ ὅσʼ ἡμᾶς τἀγαθὰ

δέδρακας εἰρήνην ποιήσας· ὡς πρὸ τοῦ

οὐδεὶς ἐπρίατʼ ἂν δρέπανον οὐδὲ κολλύβου,

νυνὶ δὲ πεντήκοντα δραχμῶν ἐμπολῶ·

ὁδὶ δὲ τριδράχμους τοὺς κάδους ἐς τοὺς ἀγρούς.

ἀλλʼ ὦ Τρυγαῖε τῶν δρεπάνων τε λάμβανε

καὶ τῶνδʼ ὅ τι βούλει προῖκα· καὶ ταυτὶ δέχου·

ἀφʼ ὧν γὰρ ἀπεδόμεσθα κἀκερδήναμεν

τὰ δῶρα ταυτί σοι φέρομεν ἐς τοὺς γάμους.

ἴθι νυν καταθέμενοι παρʼ ἐμοὶ ταῦτʼ εἴσιτε

ἐπὶ δεῖπνον ὡς τάχιστα· καὶ γὰρ οὑτοσὶ

ὅπλων κάπηλος ἀχθόμενος προσέρχεται.

οἴμʼ ὡς προθέλυμνόν μʼ ὦ Τρυγαἶ ἀπώλεσας.

τί δʼ ἔστιν ὦ κακόδαιμον; οὔτι που λοφᾷς;

ἀπώλεσάς μου τὴν τέχνην καὶ τὸν βίον,

καὶ τουτουὶ καὶ τοῦ δορυξοῦ ʼκεινονί.

τί δῆτα τουτοινὶ καταθῶ σοι τοῖν λόφοιν;

αὐτὸς σὺ τί δίδως;

ὅ τι δίδωμʼ; αἰσχύνομαι.

ὅμως δʼ ὅτι τὸ σφήκωμʼ ἔχει πόνον πολύν,

δοίην ἂν αὐτοῖν ἰσχάδων τρεῖς χοίνικας.

ἵνʼ ἀποκαθαίρω τὴν τράπεζαν τουτῳί.

ἔνεγκε τοίνυν εἰσιὼν τὰς ἰσχάδας·

κρεῖττον γὰρ ὦ τᾶν ἐστιν ἢ μηδὲν λαβεῖν.

ἀπόφερʼ ἀπόφερʼ ἐς κόρακας ἀπὸ τῆς οἰκίας.

τριχορρυεῖτον, οὐδέν ἐστον τὼ λόφω.

οὐκ ἂν πριαίμην οὐδʼ ἂν ἰσχάδος μιᾶς.

τί δαὶ δεκάμνῳ τῷδε θώρηκος κύτει

ἐνημμένῳ κάλλιστα χρήσομαι τάλας;

οὗτος μὲν οὐ μή σοι ποιήσει ζημίαν.

ἀλλʼ αἶρέ μοι τοῦτόν γε τῆς ἰσωνίας·

ἐναποπατεῖν γάρ ἐστʼ ἐπιτήδειος πάνυ—

παῦσαί μʼ ὑβρίζων τοῖς ἐμοῖσι χρήμασιν.

ὡδὶ παραθέντι τρεῖς λίθους. οὐ δεξιῶς;

ποίᾳ δʼ ἀποψήσει ποτʼ ὦμαθέστατε;

τῃδὶ διεὶς τὴν χεῖρα διὰ τῆς θαλαμιᾶς

καὶ τῇδʼ.

ἅμʼ ἀμφοῖν δῆτʼ;

ἔγωγε νὴ Δία,

ἵνα μή γʼ ἁλῶ τρύπημα κλέπτων τῆς νεώς.

ἔπειτʼ ἐπὶ δεκάμνῳ χεσεῖ καθήμενος;

ἔγωγε νὴ Δίʼ ὦπίτριπτʼ. οἴει γὰρ ἂν

τὸν πρωκτὸν ἀποδόσθαι με χιλιῶν δραχμῶν;

ἴθι δὴ ʼξένεγκε τἀργύριον.

ἀλλʼ ὦγαθὲ

θλίβει τὸν ὄρρον. ἀπόφερʼ, οὐκ ὠνήσομαι.

τί δʼ ἆρα τῇ σάλπιγγι τῇδε χρήσομαι,

ἣν ἐπριάμην δραχμῶν ποθʼ ἑξήκοντʼ ἐγώ;

μόλυβδον ἐς τουτὶ τὸ κοῖλον ἐγχέας

ἔπειτʼ ἄνωθεν ῥάβδον ἐνθεὶς ὑπόμακρον,

γενήσεταί σοι τῶν κατακτῶν κοττάβων.

οἴμοι καταγελᾷς.

ἀλλʼ ἕτερον παραινέσω.

τὸν μὲν μόλυβδον, ὥσπερ εἶπον, ἔγχεον,

ἐντευθενὶ δὲ σπαρτίοις ἠρτημένην

πλάστιγγα πρόσθες, καὐτό σοι γενήσεται

τὰ σῦκʼ ἐν ἀγρῷ τοῖς οἰκέταισιν ἱστάναι.

ὦ δυσκάθαρτε δαῖμον ὥς μʼ ἀπώλεσας,

ὅτʼ ἀντέδωκά γʼ ἀντὶ τῶνδε μνᾶν ποτέ·

καὶ νῦν τί δράσω; τίς γὰρ αὔτʼ ὠνήσεται;

πώλει βαδίζων αὐτὰ τοῖς Αἰγυπτίοις·

ἔστιν γὰρ ἐπιτήδεια συρμαίαν μετρεῖν.

οἴμʼ ὦ κρανοποίʼ ὡς ἀθλίως πεπράγαμεν.

οὗτος μὲν οὐ πέπονθεν οὐδέν.

ἀλλὰ τί

ἔτʼ ἐστὶ τοῖσι κράνεσιν ὅ τι τις χρήσεται;

ἐὰν τοιαυτασὶ μάθῃ λαβὰς ποιεῖν,

ἄμεινον ἢ νῦν αὔτʼ ἀποδώσεται πολύ.

ἀπίωμεν ὦ δορυξέ.

μηδαμῶς γʼ, ἐπεὶ

τούτῳ γʼ ἐγὼ τὰ δόρατα ταῦτʼ ὠνήσομαι.

πόσον δίδως δῆτʼ;

εἰ διαπρισθεῖεν δίχα,

λάβοιμʼ ἂν αὔτʼ ἐς χάρακας ἑκατὸν τῆς δραχμῆς.

ὑβριζόμεθα. χωρῶμεν ὦ τᾶν ἐκποδών.

νὴ τὸν Δίʼ, ὡς τὰ παιδίʼ ἤδη ʼξέρχεται

οὐρησόμενα τὰ τῶν ἐπικλήτων δεῦρʼ, ἵνα

ἅττʼ ᾄσεται προαναβάληταί μοι δοκεῖ.

ἀλλʼ ὅ τι περ ᾄδειν ἐπινοεῖς ὦ παιδίον,

αὐτοῦ παρʼ ἐμὲ στὰν πρότερον ἀναβαλοῦ ʼνθαδί.

νῦν αὖθʼ ὁπλοτέρων ἀνδρῶν ἀρχώμεθα—

παῦσαι

ὁπλοτέρους ᾆδον, καὶ ταῦτ ὦ τρισκακόδαιμον

εἰρήνης οὔσης· ἀμαθές γʼ εἶ καὶ κατάρατον.

οἱ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες,

σύν ῥʼ ἔβαλον ῥινούς τε καὶ ἀσπίδας ὀμφαλοέσσας.

ἀσπίδας; οὐ παύσει μεμνημένος ἀσπίδος ἡμῖν;

ἔνθα δʼ ἅμʼ οἰμωγή τε καὶ εὐχωλὴ πέλεν ἀνδρῶν.

ἀνδρῶν οἰμωγή; κλαύσει νὴ τὸν Διόνυσον

οἰμωγὰς ᾄδων, καὶ ταύτας ὀμφαλοέσσας.

ἀλλὰ τί δῆτʼ ᾄδω; σὺ γὰρ εἰπέ μοι οἷστισι χαίρεις.

ὣς οἱ μὲν δαίνυντο βοῶν κρέα, καὶ τὰ τοιαυτί·

ἄριστον προτίθεντο καὶ ἅτθʼ ἥδιστα πάσασθαι.

ὣς οἱ μὲν δαίνυντο βοῶν κρέα, καὐχένας ἵππων

ἔκλυον ἱδρώοντας, ἐπεὶ πολέμου ἐκόρεσθεν.

εἶεν; ἐκόρεσθεν τοῦ πολέμου κᾆτʼ ἤσθιον.

ταῦτʼ ᾆδε, ταῦθʼ, ὡς ἤσθιον κεκορημένοι.

θωρήσσοντʼ ἄρʼ ὄτειτα πεπαυμένοι—

ἄσμενοι, οἶμαι.

πύργων δʼ ἐξεχέοντο, βοὴ δʼ ἄσβεστος ὀρώρει.

κάκιστʼ ἀπόλοιο παιδάριον αὐταῖς μάχαις·

οὐδὲν γὰρ ᾄδεις πλὴν πολέμους. τοῦ καί ποτʼ εἶ;

ἐγώ;

σὺ μέντοι νὴ Δίʼ.

υἱὸς Λαμάχου.

αἰβοῖ·

ἦ γὰρ ἐγὼ θαύμαζον ἀκούων, εἰ σὺ μὴ εἴης

ἀνδρὸς βουλομάχου καὶ κλαυσιμάχου τινὸς υἱός.

ἄπερρε καὶ τοῖς λογχοφόροισιν ᾆδʼ ἰών.

ποῦ μοι τὸ τοῦ Κλεωνύμου ʼστὶ παιδίον;

ᾆσον πρὶν εἰσιέναι τι· σὺ γὰρ εὖ οἶδʼ ὅτι

οὐ πράγματʼ ᾄσει· σώφρονος γὰρ εἶ πατρός.

ἀσπίδι μὲν Σαΐων τις ἀγάλλεται, ἣν παρὰ θάμνῳ

ἔντος ἀμώμητον κάλλιπον οὐκ ἐθέλων.

εἰπέ μοι ὦ πόσθων, ἐς τὸν σαυτοῦ πατέρʼ ᾄδεις;

ψυχὴν δʼ ἐξεσάωσα—

κατῄσχυνας δὲ τοκῆας.

ἀλλʼ εἰσίωμεν. εὖ γὰρ οἶδʼ ἐγὼ σαφῶς

ὅτι ταῦθʼ ὅσʼ ᾖσας ἄρτι περὶ τῆς ἀσπίδος

οὐ μὴ ʼπιλάθῃ ποτʼ ὢν ἐκείνου τοῦ πατρός.

ὑμῶν τὸ λοιπὸν ἔργον ἤδη ʼνταῦθα τῶν μενόντων

φλᾶν ταῦτα πάντα καὶ σποδεῖν, καὶ μὴ κενὰς παρέλκειν.

ἀλλʼ ἀνδρικῶς ἐμβάλλετε

καὶ σμώχετʼ ἀμφοῖν τοῖν γνάθοιν· οὐδὲν γὰρ ὦ πόνηροι

λευκῶν ὀδόντων ἔργον ἐστʼ, ἢν μή τι καὶ μασῶνται.

ἡμῖν μελήσει ταῦτά γʼ· εὖ ποιεῖς δὲ καὶ σὺ φράζων.

ἀλλʼ ὦ πρὸ τοῦ πεινῶντες ἐμβάλλεσθε τῶν λαγῴων·

ὡς οὐχὶ πᾶσαν ἡμέραν

πλακοῦσιν ἔστιν ἐντυχεῖν πλανωμένοις ἐρήμοις.

πρὸς ταῦτα βρύκετʼ ἢ τάχʼ ἡμῖν φημι μεταμελήσειν.

εὐφημεῖν χρὴ καὶ τὴν νύμφην ἔξω τινὰ δεῦρο κομίζειν

δᾷδάς τε φέρειν, καὶ πάντα λεὼν συγχαίρειν κἀπιχορεύειν.

καὶ τὰ σκεύη πάλιν ἐς τὸν ἀγρὸν νυνὶ χρὴ πάντα κομίζειν

ὀρχησαμένους καὶ σπείσαντας καὶ Ὑπέρβολον ἐξελάσαντας,

κἀπευξαμένους τοῖσι θεοῖσιν

διδόναι πλοῦτον τοῖς Ἕλλησιν,

κριθάς τε ποιεῖν ἡμᾶς πολλὰς

πάντας ὁμοίως οἶνόν τε πολύν,

σῦκά τε τρώγειν,

τάς τε γυναῖκας τίκτειν ἡμῖν,

καὶ τἀγαθὰ πάνθʼ ὅσʼ ἀπωλέσαμεν

συλλέξασθαι πάλιν ἐξ ἀρχῆς,

λῆξαί τʼ αἴθωνα σίδηρον.

δεῦρʼ ὦ γύναι εἰς ἀγρόν,

χὤπως μετʼ ἐμοῦ καλὴ

καλῶς κατακείσει.

Ὑμὴν Ὑμέναιʼ ὦ.

ὦ τρὶς μάκαρ ὡς δικαίως

τἀγαθὰ νῦν ἔχεις.

Ὑμὴν Ὑμέναιʼ ὦ.

Ὑμὴν Ὑμέναιʼ ὦ.

τί δράσομεν αὐτήν;

τί δράσομεν αὐτήν;

τρυγήσομεν αὐτήν,

τρυγήσομεν αὐτήν.

ἀλλʼ ἀράμενοι φέρωμεν

οἱ προτεταγμένοι

τὸν νυμφίον ὦνδρες.

Ὑμὴν Ὑμέναιʼ ὦ,

Ὑμὴν Ὑμέναιʼ ὦ,

οἰκήσετε γοῦν καλῶς

οὐ πράγματʼ ἔχοντες, ἀλλὰ

συκολογοῦντες.

Ὑμὴν Ὑμέναιʼ ὦ,

Ὑμὴν Ὑμέναιʼ ὦ.

τοῦ μὲν μέγα καὶ παχύ.

τῆς δʼ ἡδὺ τὸ σῦκον.

φήσεις γʼ ὅταν ἐσθίῃς

οἶνόν τε πίῃς πολύν.

Ὑμὴν Ὑμέναιʼ ὦ,

Ὑμὴν Ὑμέναιʼ ὦ.

ὦ χαίρετε χαίρετʼ ἄνδρες,

κἂν ξυνέπησθέ μοι

πλακοῦντας ἔδεσθε.