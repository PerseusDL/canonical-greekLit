Anonymi Epigrammatici 
 
 
 εἰς τὸ κιβούριον τῆς ἁγίας Σοφίας 
 ἃς οἱ πλάνοι καθεῖλον ἐνθάδʼ εἰκόνας 
 ἄνακτες ἐστήλωσαν εὐσεβεῖς πάλιν.

Anonymi Epigrammatici 
 
 
 ἐν ταῖς ἁψῖσι τῶν Βλαχερνῶν 
 θεῖος Ἰουστῖνος, Σοφίης πόσις, ᾧ πόρε Χριστὸς 
 πάντα διορθοῦσθαι, καὶ κλέος ἐν πολέμοις, 
 μητρὸς ἀπειρογάμοιο δόμον σκάζοντα νοήσας, 
 σαθρὸν ἀποσκεδάσας τεῦξέ μιν ἀσφαλέως.

Anonymi Epigrammatici 
 
 
 εἰς τὸ αὐτὸ ἐν ταῖς αὐταῖς 
 ὁ πρὶν Ἰουστῖνος περικαλλέα δείματο νηὸν 
 τοῦτον μητρὶ Θεοῦ, κάλλεϊ λαμπόμενον· 
 ὁπλότερος δὲ μετʼ αὐτὸν Ἰουστῖνος βασιλεύων 
 κρείσσονα τῆς προτέρης ὤπασεν ἀγλαΐην.

Anonymi Epigrammatici 
 
 
 εἰς τὸν ναὸν τοῦ Προδρόμου ἐν τῷ Στουδίου 
 τοῦτον Ἰωάννῃ, Χριστοῦ μεγάλῳ θεράποντι, 
 Στούδιος ἀγλαὸν οἶκον ἐδείματο· καρπαλίμως δὲ 
 τῶν κάμεν εὕρετο μισθόν, ἑλὼν ὑπατηίδα ῥάβδον.

Anonymi Epigrammatici 
 
 
 εἰς τὸν ναὸν τοῦ ἁγίου ἀποστόλου Θωμᾶ ἐν τοῖς Ἀμαντίου 
 τόνδε Θεῷ κάμες οἶκον, Ἀμάντιε, μεσσόθι πόντου, 
 τοῖς πολυδινήτοις κύμασι μαρνάμενος. 
 οὐ νότος, οὐ βορέης ἱερὸν σέο δῶμα τινάξει, 
 νηῷ θεσπεσίῳ τῷδε φυλασσόμενον. 
 ζώοις ἤματα πολλά· σὺ γὰρ νεοθηλέα Ῥώμην, 
 πόντῳ ἐπαΐξας, θήκαο φαιδροτέρην.

Anonymi Epigrammatici 
 
 
 εἰς τὸν ναὸν τοῦ ἁγίου Θεοδώρου ἐν τοῖς Σφωρακίου 
 Σφωράκιος ποίησε φυγὼν φλόγα μάρτυρι νηόν.

Anonymi Epigrammatici 
 
 
 εἰς τὸν αὐτόν 
 Σφωράκιε, ζώοντι φίλα θρεπτήρια τίνων 
 γήθεεν Ἀντόλιος, σὸς ἀνεψιός· οἰχομένῳ δὲ 
 αἰεί σοι γεραρὴν τελέει χάριν ὥστε καὶ ἄλλην 
 εὗρε, καὶ ἐν νηῷ σ’ ἀνεθήκατο, τὸν κάμες αὐτός.

Anonymi Epigrammatici 
 
 
 εἰς τὸν ναὸν τῶν ἁγίων ἀποστόλων πλησίον τοῦ ἁγίου Σεργίου εἰς τὰ Ὁρμίσδου 
 Χριστὸν παμβασιλῆα φίλοις καμάτοισι γεραίρων 
 τοῦτον Ἰουστινιανὸς ἀγακλέα δείματο νηὸν 
 
 Πέτρῳ καὶ Παύλῳ· θεράπουσι γὰρ εὖχος ὀπάζων 
 αὐτῷ δή τις ἄνακτι φέρει πολυκυδέα τιμήν, 
 ἐνθάδε καὶ ψυχῇ καὶ ὄμμασι κέρδος ἑτοῖμον 
 εὐχαῖσιν μὲν ἕκαστος ὅ τι χρέος ἐστὶν ἑλέσθω, 
 τερπέσθω δὲ ὁρῶν κάλλος καὶ δώματος αἴγλην.

Anonymi Epigrammatici 
 
 
 εἰς τὸν ναὸν τοὖ Ἀρχαγγέλου ἐν Βοθρέπτῳ 
 καὶ τόδε σῶν καμάτων παναοίδιμον ἔργον ἐτύχθη, 
 Γερράδιε κλυτόμητι· σὺ γὰρ περικαλλέα νηὸν 
 ἀγγελικῆς στρατιῆς σημάντορος αὖτις ἔδειξας.

Anonymi Epigrammatici 
 
 
 εἰς τὸν ναὸν τοῦ ἁγίου μάρτυρος Πολυεύκτου 
 Εὐδοκίη μὲν ἄνασσα Θεὸν σπεύδουσα γεραίρειν, 
 πρώτη νηὸν ἔτευξε θεοφραδέος Πολυεύκτου 
 ἀλλʼ οὐ τοῖον ἔτευξε καὶ οὐ τόσον οὔ τινι φειδοῖ, 
 οὐ κτεάτων χατέουσα — τίνος βασίλεια χατίζει; — 
 ἀλλʼ ὡς θυμὸν ἔχουσα θεοπρόπον, ὅττι γενέθλην 
 καλλείψει δεδαυῖαν ἀμείνονα κόσμον ὀπάζειν. 
 ἔνθεν Ἰουλιανή, ζαθέων ἀμάρυγμα τοκήων, 
 τέτρατον ἐκ κείνων βασιλήιον αἷμα λαχοῦσα, 
 ἐλπίδας οὐκ ἔψευσεν ἀριστώδινος ἀνάσσης· 
 ἀλλά μιν ἐκ βαιοῖο μέγαν καὶ τοῖον ἐγείρει, 
 κῦδος ἀεξήσασα πολυσκήπτρων γενετήρων 
 πάντα γὰρ ὅσσα τέλεσσεν ὑπέρτερα τεῦξε τοκήων, 
 ὀρθὴν πίστιν ἔχουσα φιλοχρίστοιο μενοινῆς. 
 τίς γὰρ Ἰουλιανὴν οὐκ ἔκλυεν, ὅττι καὶ αὐτοὺς 
 εὐκαμάτοις ἔργοισιν ἑοὺς φαίδρυνε τοκῆας, 
 εὐσεβίης ἀλέγουσα; μόνη δʼ ἱδρῶτι δικαίῳ 
 ἄξιον οἶκον ἔτευξεν ἀειζώῳ Πολυεύκτῳ. 
 καὶ γὰρ ἀεὶ δεδάηκεν ἀμεμφέα δῶρα κομίζειν 
 πᾶσιν ἀεθλητῆρσιν ἐπουρανίου βασιλῆος. 
 
 πᾶσα χθὼν βοάᾳ, πᾶσα πτόλις, ὅττι τοκῆας 
 φαιδροτέρους ποίησεν ἀρειοτέροισιν ἐπʼ ἔργοις, 
 ποῦ γὰρ Ἰουλιανὴν ἁγίοις οὐκ ἔστιν ἰδέσθαι 
 νηὸν ἀναστήσασαν ἀγακλέα; ποῦ σέο μούνης 
 εὐσεβέων οὐκ ἔστιν ἰδεῖν σημήια χειρῶν; 
 ποῖος δʼ ἔπλετο χῶρος, ὃς οὐ μάθε σεῖο μενοινὴν 
 εὐσεβίης πλήθουσαν; ὅλης χθονὸς ἐνναετῆρες 
 σοὺς καμάτους μέλπουσιν ἀειμνήστους γεγαῶτας. 
 ἔργα γὰρ εὐσεβίης οὐ κρύπτεται· οὐ γὰρ ἀέθλους 
 λήθη ἀποσβέννυσιν ἀριστοπόνων ἀρετάων. 
 ὅσσα δὲ σὴ παλάμη θεοπειθέα δώματα τεύχει 
 οὐδʼ αὐτὴ δεδάηκας· ἀμετρήτους γάρ, ὀίω, 
 μούνη σὺ ξύμπασαν ἀνὰ χθόνα δείμαο ναούς, 
 οὐρανίου θεράποντας ἀεὶ τρομέουσα Θεοῖο. 
 ἴχνεσι δʼ εὐκαμάτοισιν ἐφεσπομένη γενετήρων 
 πᾶσιν, ἀειζώουσαν ἑὴν τεκτήνατο φύτλην, 
 εὐσεβίης ξύμπασαν ἀεὶ πατέουσα πορείην. 
 τοὔνεκά μιν θεράποντες ἐπουρανίου βασιλῆος, 
 ὅσσοις δῶρα δίδωσιν, ὅσοις δωμήσατο νηούς, 
 προφρονέως ἐρύεσθε σὺν υἱέι, τοῖό τε κούραις· 
 μίμνοι δʼ ἄσπετον εὖχος ἀριστοπόνοιο γενέθλης, 
 εἰσόκεν ἠέλιος πυριλαμπέα δίφρον ἐλαύνει. 
 
 ἐν τῇ εἰσόδῳ τοῦ αὐτοῦ ναοῦ ἔξω τοῦ νάρθηκος πρὸς τὴν ἁψῖδα 
 ποῖος Ἰουλιανῆς χορὸς ἄρκιός ἐστιν ἀέθλοις, 
 ἣ μετὰ Κωνσταντῖνον ἑῆς κοσμήτορα Ῥώμης, 
 καὶ μετὰ Θευδοσίου παγχρύσεον ἱερὸν ὄμμα, 
 καὶ μετὰ τοσσατίων προγόνων βασιληίδα ῥίζαν, 
 ἄξιον ἧς γενεῆς καὶ ὑπέρτερον ἤνυσεν ἔργον 
 εἰν ὀλίγοις ἔτεσιν; χρόνον ἥδʼ ἐβιήσατο μούνη, 
 
 καὶ σοφίην παρέλασσεν ἀειδομένου Σολομῶνος, 
 νηὸν ἀναστήσασα θεηδόχον, οὗ μέγας αἰὼν 
 οὐ δύναται μέλψαι χαρίτων πολυδαίδαλον αἴγλην 
 οἷος μὲν προβέβηκε βαθυρρίζοισι θεμέθλοις, 
 νέρθεν ἀναθρώσκων καὶ αἰθέρος ἄστρα διώκων 
 οἷος δʼ ἀντολίης μηκύνεται ἐς δύσιν ἕρπων, 
 ἀρρήτως Φαέθοντος ὑπαστράπτων ἀμαρυγαῖς, 
 τῇ καὶ τῇ πλευρῇσι· μέσης δʼ ἑκάτερθε πορείης 
 κίονες ἀρρήκτοις ἐπὶ κίοσιν ἑστηῶτες 
 χρυσορόφου ἀκτῖνας ἀερτάζουσι καλύπτρης. 
 κόλποι δʼ ἀμφοτέρωθεν ἐπʼ ἀψίδεσσι χυθέντες 
 φέγγος ἀειδίνητον ἐμαιώσαντο σελήνης· 
 τοῖχοι δʼ ἀντιπέρηθεν ἀμετμήτοισι κελεύθοις 
 θεσπεσίους λειμῶνας ἀνεζώσαντο μετάλλων, 
 οὓς φύσις ἀνθήσασα μέσοις ἐνὶ βένθεσι πέτρης 
 ἀλγλαΐην ἔκλεπτε, Θεοῦ δʼ ἐφύλασσε μελάθροις, 
 δῶρον Ἰουλιανῆς, ἵνα θέσκελα ἔργα τελέσσῃ 
 ἀχράντοις κραδίης ὑπὸ νεύμασι ταῦτα καμοῦσα. 
 τίς δὲ φέρων θοὸν ἴχνος ἐπὶ ζεφυρηίδας αὔρας 
 ὑμνοπόλος σοφίης, ἑκατὸν βλεφάροισι πεποιθώς, 
 τοξεύσει ἑκάτερθε πολύτροπα δήνεα τέχνης, 
 οἶκον ἰδὼν λάμποντα, περίδρομον, ἄλλον ἐπʼ ἄλλῳ, 
 ἔνθʼ ἵνα καὶ γραφίδων ἱερῶν ὑπὲρ ἄντυγος αὐλῆς 
 ἔστιν ἰδεῖν μέγα θαῦμα, πολύφρονα Κωνσταντῖνον, 
 πῶς προφυγὼν εἴδωλα θεημάχον ἔσβεσε λύσσην, 
 καὶ Τριάδος φάος εὗρεν ἐν ὕδασι γυῖα καθήρας. 
 τοῖον Ἰουλιανή, μετὰ μυρίον ἑσμὸν ἀέθλων, 
 ἤνυσε τοῦτον ἄεθλον ὑπὲρ ψυχῆς γενετήρων, 
 καὶ σφετέρου βιότοιο, καὶ ἐσσομένων καὶ ἐόντων.

Anonymi Epigrammatici 
 
 
 εἰς τοὺς ἁγίους Ἀναργύρους τοὺς εἰς τὰ Βασιλίσκου 
 τοῖς σοῖς θεράπουσιν ἡ θεράπαινα προσφέρω 
 σοφία τὸ δῶρον. χριστέ, προσδέχου τὰ σά, 
 καὶ τῷ βασιλεῖ μου μισθὸν Ἰουστίνῳ δίδου, 
 νίκας ἐπὶ νίκαις κατὰ νόσων καὶ βαρβάρων.

Anonymi Epigrammatici 
 
 
 εἰς τὴν ἁγίαν Εὐφημίαν τὴν Ὀλυβρίου 
 εἰμὶ δόμος Τριάδος, τρισσὴ δέ με τεῦξε γενέθλη· 
 πρώτη μὲν πολέμους καὶ βάρβαρα φῦλα φυγοῦσα 
 τεύξατο καὶ μʼ ἀνέθηκε Θεῷ ζωάγρια μόχθων 
 Θευδοσίου θυγάτηρ Εὐδοξία· ἐκ δέ με κείνης 
 Πλακιδίη κόσμησε σὺν ὀλβίστῳ παρακοίτῃ·̓· 
 εἰ δέ που ἀγλαΐης ἐπεδεύετο κάλλος ἐμεῖο, 
 τὴν δέ μοι ὀλβιόδωρος ὑπὲρ μνήμης γενετήρων 
 δῶκεν Ἰουλιανή, καὶ ὑπέρτατον ὤπασε κῦδος 
 μητέρι καὶ γενέτῃ καὶ ἀγακλέι μητρὶ τεκούσης, 
 κόσμον ἀεξήσασα παλαίτερον. ὧδʼ ἐμὸν ἔργον.

Anonymi Epigrammatici 
 
 
 εἰς τὸν αὐτὸν ναὸν ἔνδοθεν τοῦ περιδρόμου 
 κάλλος ἔχον καὶ πρόσθεν ἐπήρατον ἀλλʼ ἐπὶ μορφῇ 
 τῇ πρὶν ἀρειοτέρην νῦν λάχον ἀγλαΐην.

Anonymi Epigrammatici 
 
 
 	ἄλλο 
 οὕτω γῆρας ἐμὸν μετὰ μητέρα καὶ μετὰ τηθὴν 
 ξῦσεν Ἰουλιανή, καὶ νέον ἄνθος ἔχω.

Anonymi Epigrammatici 
 
 
 ἄλλο 
 ἦν ἄρα καὶ κάλλους ἔτι κάλλιον εὖτʼ ἐμὸν ἔργον, 
 καὶ πρὶν ἐὸν περίπυστον, ἀοίδιμον ἐς χθόνα πᾶσαν, 
 ἀγλαΐης προτέρης ἐς ὑπέρτερον ἤγαγε κάλλος 
 τόσσον Ἰουλιανή, ὅσον ἄστρασιν ἀντιφερίζειν.

Anonymi Epigrammatici 
 
 
 ἄλλο 
 αὐτὴν ἐργοπόνοισιν ἐπιπνείουσαν ἀρωγὴν 
 εἶχεν Ἰουλιανὴ μάρτυρα νηοπόλον 
 οὔποτε γὰρ τοῖόν τε τόσον τʼ εὐδαίδαλον ἔργον 
 ἤνυσεν, οὐρανίης ἔμπλεον ἀγλαΐης.

Anonymi Epigrammatici 
 
 
 ἄλλο 
 οὐκέτι θαυμάζεις προτέρων κλέος· οὐ διὰ τέχνης 
 εὖχος ἐν ὀψιγόνοις λίπον ἄσπετον, ὁσσάτιόν περ 
 κῦδος Ἰουλιανῆς πινυτόφρονος, ἣ χάριν ἔργων 
 ἀρχεγόνων νίκησε νοήματα πάνσοφα φωτῶν.

Anonymi Epigrammatici 
 
 
 εἰς Ἀκούβιτον. εἰς Βαήν 
 τῆς ἀγαθῆς ἀγαθὸς μὲν ἐγὼ κύκλος Ἀγαθονίκης 
 
 
 ἄνθετο δʼ ἀχράντῳ μάρτυρί με Τροφίμῳ.

Claudianus 
 
 
 εἰς τὸν σωτῆρα 
 πυρὸς ἀενάοιο σοφὴν ὠδῖνα φυλάσσων, 
 ἐμβεβαὼς κόσμοιο παλινδίνητον ἀνάγκην, 
 χριστέ, θεορρήτοιο βίου φυσίζοε πηγή, 
 πατρὸς ἀσημάντοιο Θεοῦ πρωτόσπορε φωνή, 
 ὃς μετὰ μητρῴων τοκετῶν ἐγκύμονα φόρτον 
 καὶ γόνον αὐτοτέλεστον ἀνυμφεύτων ὑμεναίων 
 στήσας Ἀσσυρίης γενεῆς ἑτερόφρονα λύσσαν, 
 ὄργια δʼ εἰδώλων κενεῶν ψευδώνυμα λύσας, 
 αἰθέρος ἀμφιβέβηκας ἐφʼ ἑπτάζωνον ὀχῆα, 
 ἀγγελικαῖς πτερύγεσσιν ἐν ἀρρήτοισι θαάσσων 
 ἵλαθι, παγγενέταο Θεοῦ πρεσβήιον ὄμμα, 
 φρουρὲ βίου, σῶτερ μερόπων, αἰῶνος ἀνάσσων.

Claudianus 
 
 
 εἰς τὸν δεσπότην Χριστόν 
 Ἀρτιφανές, πολοοῦχε, παλαιγενές, υἱὲ νεογνέ, 
 αἰὲν ἐὼν προεών τε, ὑπέρτατε, ὕστατε, Χριστέ, 
 ἀθανάτοιο πατρός τε ὁμόχρονε, πάμπαν ὁμοῖε.

Anonymi Epigrammatici 
 
 
 εἰς	τὸν αὐτόν 
 παῖ, γέρον, αἰώνων προγενέστερε, πατρὸς ὁμῆλιξ·

Anonymi Epigrammatici 
 
 
 εἰς τὸν αὐτόν 
 πατρὸς ἐπουρανίου λόγε πάνσοφε, κοίρανε κόσμου, 
 ὁ βροτέην γενεὴν τιμήσας εἰκόνι σεῖο, 
 σὴν χάριν ἄμμιν ὄπαζε καὶ ὀλβιόδωρον ἀρωγὴν 
 εἰς σὲ γὰρ εἰσορόωσιν ἐν ἐλπίσιν ὄμματα πάντων.

Marinus 
 
 
 εἰς τὸν αὐτόν 
 ἀθανάτου πατρὸς υἱὲ συνάχρονε, κοίρανε πάντων, 
 αἰθερίων μεδέων, εἰναλίων, χθονίων, 
 δμωὶ τεῷ, τῷ τήνδε βίβλον γράψαντι , Μαρίνῳ 
 δὸς χάριν εὐεπίης καὶ λογικῆς σοφίας.

Anonymi Epigrammatici 
 
 
 εἰς τὸν αὐτόν 
 Σύνθρονε καὶ συνάναρχε τεῷ πατρί, πνεύματί τʼ· ἐσθλῷ, 
 οἰχομένων ὄντων τε καὶ ἐσσομένων βασιλεύων, 
 τῷ ταῦτα γράψαντι τεὴν χάριν αὐτὸς ὀπάζοις, 
 ὄφρα κε σῇς ἐφετμῇσι καλῶς βίου οἶμον ὁδεύοι.

Anonymi Epigrammatici 
 
 
 εἰς τὸν αὐτόν 
 χριστέ, Θεοῦ σοφίη, κόσμου μεδέων καὶ ἀνάσσων 
 ἡμετέρην τὸ πάροιθε πλάσας μεροπηίδα φύτλην, 
 δός με θέειν βίου οἶμον ἐν ὑμετέραις ἐφετμῇσι.

Anonymi Epigrammatici 
 
 
 εἰς τὸν αὐτόν 
 ὑψιμέδων Θεοῦ υἱέ, φαοσφόρον ἀίδιον φῶς, 
 σήν μοι ὄπαζε χάριν καὶ νῦν καὶ ἔπειτα καὶ αἰεί, 
 ὡς προθέλυμνον ἐοῦσαν ὅτῳ καὶ ὅπῃ κατανεύσεις.

Anonymi Epigrammatici 
 
 
 εἰς τὸν αὐτόν 
 Πανσθενὲς υἱὲ Θεοῦ, Χριστέ, προάναρχε ἁπάντων, 
 πᾶσιν ἐπιχθονίοις σωτήρια νάματα βλύζων, 
 μητρὸς ἀπειρογάμοιο τεῆς λιτέων ἐπακούων, 
 σὴν χάριν ἄμμιν ὄπαζε καὶ ἐν μύθοις καὶ ἐν ἔργοις.

Marinus 
 
 
 εἰς τὸν αὐτόν 
 χριστέ, Θεοῦ σοφίη, χάριν ὤπασον εὐεπιάων, 
 καὶ λογικῆς σοφίης ἐμπέραμον τέλεσον, 
 ὃς τόδε τεῦχος ἔγραψεν ἑαῖς χείρεσσι Μαρῖνος, 
 φάρμακον ἀφραδίης, πρόξενον εὐφραδίης.

Anonymi Epigrammatici 
 
 
 εἰς τὸν αὐτὸν μονόστιχα 
 χριστέ, τεὴν προΐαλλε χάριν καμάτοισιν ἐμεῖο. 
 ὁ Χριστὸς καὶ ἐμοῖς ἐπιτάρροθος ἔσσεται ἔργοις. 
 Χριστὸς ἐμοῖς καμάτοισιν ἀρηγόνα χεῖρα τιταίνοι. 
 χριστέ, σύ μοι προΐαλλε τεὴν πολύολβον ἀρωγήν. 
 χριστέ, τεὴν καμάτοισιν ἐμοῖς χάριν αὐτὸς

Anonymi Epigrammatici 
 
 
 εἰς τὸν αὐτόν 
 χριστὲ μάκαρ, μερόπων φάος ἄφθιτον, ἐλπὶς ἁπάντων, 
 ἐσθλὰ δίδου χατέουσι, τὰ δʼ οὐ καλὰ νόσφιν ἐρύκοις,.

Anonymi Epigrammatici 
 
 
 εἰς	τὴν ὑπεραγίαν θεοτόκον 
 Παμμεδέοντα, ἄνασσα, Θεοῖο, γόνον τεόν, υἱόν, 
 ἄγγελοι ὃν τρομέουσι, τεῇς παλάμῃσι κρατοῦσα, 
 πρευμενέα πραπίδεσσιν ὑπὲρ μερόπων τελέουσα, 
 ῥύεο συντηροῦσα ἀπήμονα κόσμον ἅπαντα.

Anonymi Epigrammatici 
 
 
 εἰς τὸν ἀρχάγγελον Μιχαήλ 
 ὧδε ταλαιπαθέων χραισμήια θέσκελα κεῖται 
 ἢ δέμας ἢ κραδίην τειρομένων μερόπων 
 καὶ γὰρ ἀνιάζουσα πόνων φύσις αὐτίκα φεύγει 
 οὔνομα σόν, Μιχαήλ, ἢ τύπον, ἢ θαλάμους.

Neilus 
 
 
 εἰς εἰκόνα τοῦ ἀρχαγγέλου 
 ὡς θρασὺ μορφῶσαι τὸν ἀσώματον ἀλλὰ καὶ εἰκὼν 
 ἐς νοερὴν ἀνάγει μνῆστιν ἐπουρανίων.

Agathias Scholasticus 
 
 
 εἰς τὴν αὐτὴν ἐν Πλάτῃ 
 ἄσκοπον ἀγγελίαρχον, ἀσώματον εἴδεϊ μορφῆς, 
 ἆ μέγα τολμήεις κηρὸς ἀπεπλάσατο· 
 ἔμπης οὐκ ἀχάριστον, ἐπεὶ βροτὸς εἰκόνα λεύσσων 
 θυμὸν ἀπιθύνει κρέσσονι φαντασίῃ· 
 
 οὐκέτι δʼ ἀλλοπρόσαλλον ἔχει σέβας, ἀλλʼ ἐν ἑαυτῷ 
 τὸν τύπον ἐγγράψας ὡς παρεόντα τρέμει· 
 ὄμματα δʼ ὀτρύνουσι βαθὺν νόον οἶδε δὲ τέχνη 
 χρώμασι πορθμεῦσαι τὴν φρενὸς ἱκεσίην.

Agathias Scholasticus 
 
 
 εἰς τὸν αὐτὸν ἐν τῷ Σωσθενίῳ 
 Καρικὸς Αἰμιλιανὸς, Ἰωάννης τε σὺν αὐτῷ, 
 Ῥουφῖνος Φαρίης, Ἀγαθίης Ἀσίης, 
 τέτρατον, ἀγγελίαρχε, νόμων λυκάβαντα λαχόντες, 
 ἄνθεσαν εἰς σέ, μάκαρ, τὴν σφετέρην γραφίδα, 
 αἰτοῦντες τὸν ἔπειτα καλὸν χρόνον· ἀλλὰ φανείης 
 ἐλπίδας ἰθύνων ἐσσομένου βιότου.

Agathias Scholasticus 
 
 
 εἰς εἰκόνα Θεοδώρου Ἰλλουστρίου καὶ δὶς ἀνθυπάτου, ἐν ᾑ̓͂ γέγραπται παρὰ τοῦ ἀρχαγγέκου δεχόμενος τὰς ἀξίας ἐν Ἐφέσῳ 
 ἵλαθι μορφωθείς, ἀρχάγγελε· σὴ γὰρ ὀπωπὴ 
 ἄσκοπος· ἀλλὰ βροτῶν δῶρα πέλουσι τάδε· 
 ἐκ σέο γὰρ Θεόδωρος ἔχει ζωστῆρα μαγίστρου 
 καὶ δὶς ἀεθλεύει πρὸς θρόνον ἀνθυπάτων 
 τῆς δʼ εὐγνωμοσύνης μάρτυς γραφίς· ὑμετέρην γὰρ 
 χρώμασι μιμηλὴν ἀντετύπωσε χάριν.

Anonymi Epigrammatici 
 
 
 εἰς τὴν Χριστοῦ γέννησιν 
 σάλπιγγες, στεροπαί, γαῖα τρέμει· ἀλλʼ ἐπὶ μήτρην 
 παρθενικὴν κατέβης ἄψοφον ἴχνος ἔχων.

Anonymi Epigrammatici 
 
 
 εἰς τὸ αὐτό 
 οὐρανὸς ἡ φάτνη, καὶ οὐρανοῦ ἔπλετο μείζων 
 οὐρανὸς ἐργασίη τοῦδε πέλει βρέφεος.

Anonymi Epigrammatici 
 
 
 εἰς τοὺς ποιμένας καὶ τοὺς ἀγγέλους 
 εἷς χορός, ἓν μέλος ἀνθρώποισι καὶ ἀγγελιώταις, 
 οὕνεκεν ἄνθρωπος καὶ θεὸς ἓν γέγονε.

Anonymi Epigrammatici 
 
 
 εἰς τὴν Χριστοῦ γέννησιν 
 οὐρανὸς ἡ φάτνη, καὶ οὐρανοῦ ἔπλετο μείζων, 
 οὕνεκεν ὅνπερ ἔδεκτο ἄναξ πέλεν οὐρανιώνων.

Anonymi Epigrammatici 
 
 
 εἰς τοὺς μάγους 
 οὐκέτι δῶρʼ ἀνάγουσι μάγοι πυρὶ ἠελίῳ τε· 
 ἠέλιον γὰρ ἔτευξε τόδε βρέφος, ὡς πυρὸς αὐγάς.

Anonymi Epigrammatici 
 
 
 εἰς	τὸ Βηθλεέμ 
 Δέχνυσο, Βηθλεέμ, ὃν προέειπε προφήτης ἐσθλὸς 
 ἵξεσθαι λαῶν ἡγούμενον ἐκ σοῦ ἁπάντων.

Anonymi Epigrammatici 
 
 
 εἰς τὴν Ῥαχήλ 
 τίπτε, Ῥαχήλ, γοόωσα πικρὸν κατὰ δάκρυον εἴβεις; 
 Ὀλλυμένην ὁρόωσα γονὴν κατὰ δάκρυον εἴβω.

Anonymi Epigrammatici 
 
 
 εἰς τὸν εὐαγγελισμόν 
 χαῖρε, κόρη χαρίεσσα, μακαρτάτη, ἄφθορε νύμφη· 
 υἷα Θεοῦ λαγόνεσσιν ἄτερ πατρὸς ἔμβρυον ἕξεις.

Anonymi Epigrammatici 
 
 
 εἰς τὸν ἀσπασμόν 
 ἔνδοθι γαστρὸς ἐὼν σκιρτήμασιν εἶδε προφήτης 
 σὸν γόνον ὡς θεός ἐστι, καὶ ᾔνεσε πότνια μήτηρ.

Anonymi Epigrammatici 
 
 
 εἰς τὴν ὑπαντήν 
 πρεσβύτα, παῖδα δέχοιο, Ἀδὰμ προγενέστερον ὄντα, 
 ὅς σε βίου λύσει τε καὶ ἐς βίον ἄφθιτον ἄξει.

Anonymi Epigrammatici 
 
 
 εἰς τὴν βάπτισιν 
 πατρὸς ἀπʼ ἀθανάτοιο μεγασθενὲς ἤλυθε πνεῦμα, 
 υἱὸς ἐπεὶ βαπτίζετʼ Ἰορδάνου ἀμφὶ ῥέεθρα.

Anonymi Epigrammatici 
 
 
 εἰς τὴν μεταμόρφωσιν 
 Ἀδὰμ ἦν ζο

Anonymi Epigrammatici 
 
 
 εἰς τὸν Λάζαρον 
 Χριστὸς ἔφη, πρόμολʼ ὧδε· καὶ ἔλλιπε Λάζαρος ᾅδην, 
 αὐαλέῳ μυκτῆρι πάλιν σόον ἆσθμα κομίζων.

Anonymi Epigrammatici 
 
 
 εἰς τὸν αὐτὸν ἐν Ἐφέσῳ 
 ψυχὴν αὐτὸς ἔτευξε, δέμας μόρφωσεν ὁ αὐτός· 
 Λάζαρον ἐκ νεκύων ἐς φάος αὐτὸς ἄγει.

Gregorius Nazianzenus 
 
 
 εἰς τὸν αὐτόν 
 τέτρατον ἦμαρ ἔην, καὶ Λάζαρος ἔγρετο τύμβου,

Anonymi Epigrammatici 
 
 
 εἰς τὰ Βαΐα 
 χαῖρε, Σιὼν θύγατερ, καὶ δέρκεο Χριστὸν ἄνακτα 
 πώλῳ ἐφεζόμενον, καὶ ἐς πάθος αἶψα κιόντα.

Anonymi Epigrammatici 
 
 
 εἰς τὸ Πάσχα 
 ἀμνὸν ἔπαυσε νόμου καὶ ἄμβροτον ὤπασε θῦμα 
 Χριστός, ἐὼν ἱερεύς, αὐτὸς ἐὼν θυσίη.

Anonymi Epigrammatici 
 
 
 εἰς τὴν σταύρωσιν 
 πάθος, ὦ σταυρός, παθέων ἐλατήριον αἷμα, 
 πλῦνον ἐμῆς ψυχῆς πᾶσαν ἀτασθαλίην

Anonymi Epigrammatici 
 
 
 εἰς τὴν αὐτήν 
 παρθένου υἱὸν ἔφη τὸν παρθένον, ἄλλον ἑαυτόν. 
 ἵλαθι τῆς καθαρῆς δέσποτα παρθενίης.

Anonymi Epigrammatici 
 
 
 εἰς τὴν ἀνάστασιν 
 Χριστὸς ἐὼν Θεὸς εἷλε νέκυς ἐξ ᾅδου πάντας· 
 μοῦνον δὲ βροτολοιγὸν ἀκήριον ἔλλιπεν ᾍδην.

Anonymi Epigrammatici 
 
 
 εἰς	τὸν ἀμνὸν τοῦ θεοῦ 
 ψυχῆς ἐν φλιῇσιν ἐμῆς σωτήριον αἷμα 
 ἀμνοῦ ὀλοθρεύων, φεῦγε, μὴ ἐγγὺς ἴθι.

Anonymi Epigrammatici 
 
 
 εἰς τὸν πόκον Γεδεών 
 εἷς πόκος ὄμβρον ἔχει λεκάνῃ δρόσον ὤπασεν αὐτός, 
 ἄβροχος αὐτὸς ὅδε· κρύπτε νόῳ κρύφια.

Anonymi Epigrammatici 
 
 
 εἰς τὸν Μωσῆν καὶ εἰς τὴν θυγατέρα Φαραῶ 
 Αἰγυπτίη, κρύφιόν τε βρέφος, καὶ ἐγγύθεν ὕδωρ· 
 ἃ προτυποῖ μούνοις εὐσεβέεσσι Λόγον.

Anonymi Epigrammatici 
 
 
 εἰς τὸν αὐτὸν ὅτε τὰς παλάμας ἐξέτεινε τροπούμενος 
 τὸν Ἀμαλήκ 
 Σταυροφανῶς τανύεις παλάμας τίνος εἵνεκα, Μωσῆ; 
 
 τῷδε τύπῳ Ἀμαλὴκ ὄλλυται ἀμφότερος.

Anonymi Epigrammatici 
 
 
 εἰς τὸν αὐτόν 
 ῥύεο σὴν ἐθνικὴν νύμφην παρὰ ὕδασι, Μωσῆ, 
 νυμφίου ἀψευδοῦς οὕνεκέν ἐσσι τύπος.

Anonymi Epigrammatici 
 
 
 εἰς τὴν κιβωτὸν ὅτε τὸν Ἰορδάνην ἐπέρασεν 
 λάρνακι χρυσείῃ ῥόος εἴκαθεν. ἵλαθι, Χριστέ 
 σὸς τύπος ἡ λάρναξ, τῇδε λοεσσομένου.

Anonymi Epigrammatici 
 
 
 [εἰς τὴν Ἄγαρ] 
 ἐξ ἐθνῶν καὶ Ἄγαρ· τί δὲ ἄγγελος; ἢ τί τὸ ὕδωρ; 
 ἐξ ἐθνῶν καὶ ἐγώ· τοὔνεκεν οἶδα τάδε.

Anonymi Epigrammatici 
 
 
 εἰς τοὺς ο φοίνικας καὶ τὰς ιβ πηγάς 
 ἑπτάκι τοὺς δέκα φοίνικας, δυοκαίδεκα πηγὰς 
 Χριστοῦ τοσσατίων ἴσθι τύπους ἑτάρων.

Anonymi Epigrammatici 
 
 
 εἰς τὸν Ἀβραάμ 
 Ἀβραὰμ υἱὸν ἄγει θυσίην Θεῷ· ἵλαθι, ποίην 
 νοῦς ὁράᾳ θυσίην, ἧς τόδε γράμμα τύπος;

Anonymi Epigrammatici 
 
 
 εἰς τὸν Μελχισεδέκ διδοῦντα τῷ Ἀβραὰμ οἶνον καὶ ἄρτους 
 Μελχισεδὲκ βασιλεῦ, ἱερεῦ, ἄρτους τε καὶ οἶνον 
 ὡς τίς ἐὼν παρέχεις; ὡς τύπος ἀτρεκίης.

Anonymi Epigrammatici 
 
 
 εἰς τὸν Ἀβραάμ ὅτε ὑπεδέξατο τὸν θεόν 
 μορφὴν ἐνθάδε μοῦνον ἔχει Θεός· ὕστερον αὖτε 
 ἐς φύσιν ἀτρεκέως ἤλυθεν ἀνδρομέην.

Anonymi Epigrammatici 
 
 
 εἰς τὸν Ἰσαὰκ καὶ τὸν Ἰακώβ ὅτε αὐτὸν ηὐλόγησεν 
 πνοιὴν μὲν διὰ πνεῦμα, δέρας δὲ λάχον διὰ γράμμα 
 εὐφραίνει πατέρα νοῦς Θεὸν εἰσορόων.

Anonymi Epigrammatici 
 
 
 εἰς τὴν Ῥεβέκκαν 
 Νυμφίε μουνογενές, νύμφη ἐθνική σε φιλοῦσα 
 κάτθορεν ἐξ ὕψους σώματος οὐ καθαροῦ.

Anonymi Epigrammatici 
 
 
 εἰς τὴν αὐτήν 
 τηλόθεν οὐχ ὑδάτων μνηστεύετο πότνα Ῥεβέκκα, 
 νύμφης ἐξ ἐθνῶν οὕνεκέν ἐστι τύπος.

Anonymi Epigrammatici 
 
 
 εἰς τὴν Σωμανίτιν 
 εὐχὴ Ἐλισσαίου, Σωμανίτι, δὶς πόρεν υἱόν, 
 πρῶτα μὲν ἐκ γαστρός, δεύτερα δʼ ἐκ νεκύων.

Anonymi Epigrammatici 
 
 
 εἰς τὴν μηλωτὴν Ἠλίου 
 τοῦτο δέρας προλέγει ἀμνὸν Θεοῦ εἵνεκα πάντων 
 ἀνθρώπων ζωῆς τῇδε λοεσσόμενον.

Anonymi Epigrammatici 
 
 
 εἰς τὸν Δαβὶδ χριόμενον 
 ἐν νῷ ἔχων πέφρικα πατὴρ τίνος ἔκλυε Δαβὶδ 
 οὗτος, ὃν εἰσοράᾳς ἐνθάδε χριόμενον.

Anonymi Epigrammatici 
 
 
 εἰς τὸν τυφλόν 
 οὔνομα τῇ πηγῇ Ἐσταλμένος· ἀλλὰ τίς ἐκ τοῦ 
 ἔσταλται νοέεις, ὄφρα τέλεια βλέποις;

Anonymi Epigrammatici 
 
 
 εἰς τὴν Σαμαρεῖτιν 
 οὐ τύπος, ἀλλὰ Θεὸς καὶ νυμφίος ἐνθάδε νύμφην 
 σῴζει, τὴν ἐθνικήν, ὕδατος ἐγγὺς ἰδών.

Anonymi Epigrammatici 
 
 
 εἰς τὸν γάμον 
 τεῦξε μὲν ἀτρεκέως οἶνον Θεός· ὅσσα δὲ κρυπτὰ 
 θαύματος, εἰ Χριστοῦ πνεῦμά σ’ ἔχει, νοέεις.

Anonymi Epigrammatici 
 
 
 εἰς τὴν χήραν τὴν τὸν Ἠλίαν θρέψασαν 
 βλύζει ἐλαιηρὴ κάλπις καὶ κίστη ἀλεύρου, 
 ἔμπεδον ἡ χήρη οὕνεκα πίστιν ἔχει.

Anonymi Epigrammatici 
 
 
 εἰς	Πέτρον τὸν ἀπόστολον 
 πάντων ἀρχιερεὺς Πέτρος Θεοῦ ἀρχιερήων, 
 ὃς Θεοῦ ἐκ φωνῆς ἔλλαχε τοῦτο γέρας.

Anonymi Epigrammatici 
 
 
 εἰς	Παῦλον τὸν ἀπόστολον 
 Παῦλος ἐπεὶ θεῖον σέλας οὐρανοῦ ἔδρακεν ἄντην, 
 φωτὸς ἀπειρεσίου γαῖαν ἔπλησεν ὅλην.

Anonymi Epigrammatici 
 
 
 εἰς Ἰωάννην τὸν ἀπόστολον 
 ἀρχιερεὺς Ἐφέσοιο θεηγόρος ἐκ Θεοῦ εἶπεν 
 πρῶτος Ἰωάννης, ὡς Θεὸς ἦν ὁ λόγος.

Anonymi Epigrammatici 
 
 
 εἰς τὸν αὐτόν 
 καὶ λαλέοντος ἄκουσε Λόγου καὶ πέφραδεν αὐτὸς 
 πρῶτος Ἰωάννης, ὡς Θεὸς ἦν ὁ λόγος.

Anonymi Epigrammatici 
 
 
 εἰς τὸν αὐτὸν ἀπόστολον Ἰωάννην 
 οὐρανίης σοφίης θεοτερπὲς δῶμα κιχήσας 
 εἶπεν Ἰωάννης, ὡς Θεὸς ἦν ὁ λόγος.

Anonymi Epigrammatici 
 
 
 εἰς τὸν Ματθαῖον 
 γράψε Θεοῦ σαρκώσιος ἔξοχα θαύματα πάντα 
 Ματθαῖος σελίδεσσιν, ἐπεὶ λίπε δῶμα τελώνου.

Anonymi Epigrammatici 
 
 
 εἰς	τὸν Λουκᾶν 
 ἀθανάτου βιότοιο τελεσφόρα ἔργματα Χριστοῦ 
 πυκτίου ἐν λαγόνεσσι σαφῶς ἐνέπασσέ γε Λουκᾶς.

Anonymi Epigrammatici 
 
 
 εἰς τὸν Μάρκον 
 οὐ κατʼ ἐπωνυμίην Αἰγύπτιον ἔλλαχε λαὸν 
 ὄρφνη, ἐπεὶ φωνῆς Μάρκου ἔδεκτο φάος.

Anonymi Epigrammatici 
 
 
 εἰς τὸν ἅγιον Βασίλειον 
 παρθενίην Βασίλειος Ἰωάννου σοφίην τε 
 ἔλλαχεν, ἶσα λαχὼν καὶ τάδε Γρηγορίῳ.

Anonymi Epigrammatici 
 
 
 εἰς τὸν ἅγιον Πολύκαρπον 
 οἰκτίρμων Οἰκτίρμων Πολύκαρπος ὃ καὶ θρόνον ἀρχιερῆος 
 ἔσχε καὶ ἀτρεκέως μαρτυρίης στεφάνους,

Anonymi Epigrammatici 
 
 
 εἰς	τὸν ἅγιον Διονύσιον 
 οὐρανίων θιάσων ἱεραρχικὰ τάγματα μέλψας, 
 μορφοφανῶν τε τύπων κρύφιον νόον εἰς φάος ἕλκων, 
 ζωοσόφων λογίων θεοτερπέα πυρσὸν ἀνάπτεις.

Anonymi Epigrammatici 
 
 
 εἰς τὸν ἅγιον Νικόλαον 
 Νικόλεων Πολύκαρπος ἔχει σχεδόν, οὕνεκεν ἄμφω 
 εἰς ἔλεον παλάμας ἔσχον ἑτοιμοτάτας.

Sophronius 
 
 
 εἰς Κῦρον καὶ Ἰωάννην 
 Κύρῳ, ἀκεστορίης πανυπέρτατα μέτρα λαχόντι, 
 καὶ τῷ Ἰωάννῃ, μάρτυσι θεσπεσίοις, 
 Σωφρόνιος, βλεφάρων ψυχαλγέα νοῦσον ἀλύξας, 
 βαιὸν ἀμειβόμενος τήνδʼ ἀνέθηκε βίβλον.

Anonymi Epigrammatici 
 
 
 εἰς Ἰουστινιανὸν τὸν βασιλέα ἐν Ἐφέσῳ 
 Ἰουστινιανὸν καὶ ἠγαθέην Θεοδώρην 
 στέψεν Ἰωάννης Χριστοῦ ἐφημοσύναις.

Gregorius Nazianzenus 
 
 
 ἐν Καισαρείᾳ εἰς τὸν ναὸν τοῦ ἁγίου Βασιλείου 
 ἦν ὅτε Χριστὸς ἴαυεν ἐπʼ ὁλκάδος ἔμφυτον ὕπνον, 
 τετρήχει δὲ θάλασσα κυδοιμοτόκοισιν ἀήταος 
 
 δείματί τε πλωτῆρες ἀνίαχον “ἔγρεο, σῶτερ· 
 ὀλλυμένοις ἐπάμυνον.” ἄναξ δὲ κέλευεν ἀναστὰς 
 ἀτρεμέειν ἀνέμους καὶ κύματα, καὶ πέλεν οὕτως· 
 θαύματι δὲ φράζοντο Θεοῦ φύσιν οἱ παρεόντες.

Anonymi Epigrammatici 
 
 
 εἰς τὸν αὐτὸν ναόν 
 Ζωογόνων ἀρετῶν τετρακτύος εἰκόνα λεύσσων, 
 σεῦε νόον πρὸς μόχθον ἑκούσιον εὐσεβίης γὰρ 
 ἱδρῶτες δεδάασιν ἀγήραον ἐς βίον ἕλκειν.

Anonymi Epigrammatici 
 
 
 εἰς τὴν κοίμησιν τῆς ὑπεραγίας θεοτόκου 
 νεύμασι θεσπεσίοις μετάρσιοι ἤλυθον ἄρδην, 
 ἐς δόμον ἀχράντοιο ἀμωμήτοιο γυναικὸς 
 κεκλόμενοι, μαθηταὶ ἀλλήλοισιν αἰγλήεντες, 
 οἱ μὲν ἀπʼ ἀντολίης, οἱ δʼ ἑσπερίοισιν γαίης, 
 ἄλλοι μεσημβρίης, ἕτεροι βαῖνον δʼ ἀπʼ ἀρκτῴων, 
 διζήμενοι κηδεῦσαι σῶμα τὸ σωσικόσμοιο.

Anonymi Epigrammatici 
 
 
 ἐν Ἐφέσῳ 
 σοί, μάκαρ, ἐκ σέο δῶκα τάπερ πόρες ἄμμιν ἄρηι.

Anonymi Epigrammatici 
 
 
 εἰς	σκῆπτρον 
 τοῦτο γέρας λάχεν ἐσθλὸς Ἀμάντιος, ὡς βασιλῆι 
 πιστὸς ἐών, Χριστὸν δὲ θεουδείῃσιν ἰαίνων.

Anonymi Epigrammatici 
 
 
 ἐν	τῇ Μελίτῃ 
 νηὸς ἐγὼ κύδιστος Ἰουστίνοιο ἄνακτος, 
 καὶ μʼ ὕπατος Θεόδωρος, ὁ καρτερός, ὁ τρὶς ὕπαρχος, 
 ἄνθετο καὶ βασιλῆι, καὶ υἱέι παμβασιλῆος, 
 Ἰουστινιανῷ, στρατιῆς ἡγήτορι πάσης.

Anonymi Epigrammatici 
 
 
 ἐν τῷ αὐτῷ τόπῳ 
 ἔργον ὁρᾷς περίπυστον Ἰουστίνου βασιλῆος, 
 Ἰουστινιανοῦ τε μεγασθενέος στρατιάρχου, 
 λαμπόμενον στεροπῇσιν ἀμετρήτοιο μετάλλου· 
 τοῦτο κάμεν Θεόδωρος ἀοίδιμος, ὃς πόλιν ἄρας 
 τὸ τρίτον ἀμφιβέβηκεν ἔχων ὑπατηίδα τιμήν.

Flavius Cyrus 
 
 
 ἐν τῷ κίονι τοῦ ὁσίου Δανιὴλ ἐν τῷ ἀνάπλῳ 
 μεσσηγὺς γαίης τε καὶ οὐρανοῦ ἵσταται ἀνήρ, 
 πάντοθεν ὀρνυμένους οὐ τρομέων ἀνέμους. 
 
 
 ἴχνια ῥιζώσας κίονι διχθάδια· 
 λιμῷ δʼ ἀμβροσίᾳ τρέφεται καὶ ἀπήμονι δίψῃ, 
 υἱέα κηρύσσων μητρὸς ἀπειρογάμου.

Anonymi Epigrammatici 
 
 
 εἰς Νεῖλον μοναχὸν τὸν μέγαν ἐν τοῖς ἀσκηταῖς 
 Νείλου μὲν ποταμοῖο ῥόος χθόνα οἶδε ποτίζειν, 
 Νείλου δʼ αὖ μοναχοῖο λόγος φρένας οἶδεν ἰαίνειν.

Menander Protector 
 
 
 εἰς Πέρσην μάγον, γενόμενον χριστιανὸν καὶ μαρτυρήσαντα 
 ἦν πάρος ἐν Πέρσῃσιν ἐγὼ μάγος Ἰσβοζήτης, 
 εἰς ὀλοὴν ἀπάτην ἐλπίδας ἐκκρεμάσας· 
 εὖτε δὲ πυρσὸς ἔδαπτεν ἐμὴν πόλιν, ἦλθον ἀρῆξαι, 
 ἦλθε δὲ καὶ Χριστοῦ πανσθενέος θεράπων 
 κείνῳ δʼ ἐσβέσθη δύναμις πυρός· ἀλλὰ καὶ ἔμπης 
 νικηθεὶς νίκην ἤνυσα θειοτέρην.

Anonymi Epigrammatici 
 
 
 εἰς τὸν σωτῆρα καὶ κύριον ἡμῶν Ἰησοῦν Χριστὸν υἱὸν τοῦ θεοῦ 
 ὤ πάντων ἐπέκεινα — τί γὰρ πλέον ἄλλο σε μέλψω; 
 πῶς σὲ τὸν ἐν πάντεσσιν ὑπείροχον ἐξονομήνω; 
 πῶς δὲ λόγῳ μέλψω σὲ τὸν οὐδὲ λόγῳ περιληπτόν,

Anonymi Epigrammatici 
 
 
 εἰς ὑπέρθυρον οἴκου ἐν Κυζίκῳ σωθέντος ἀπὸ πυρός 
 Μῶμε μιαιφόνε, σός σε κατέκτανε πικρὸς ὀιστός· 
 ῥύσατο γὰρ μανίης με τεῆς Θεὸς ὄλβιον οἶκον.

Anonymi Epigrammatici 
 
 
 εἰς τὴν θήκην τῶν λειψάνων τοῦ ἁγίου μάρτυρος Ἀκακίου καὶ Ἀλεξάνδρου 
 μάρτυρος Ἀκακίοιο, Ἀλεξάνδρου θʼ ἱερῆος 
 ἐνθάδε σώματα κεῖται, τάπερ χρόνος ὄλβιος ηὗρε.

Anonymi Epigrammatici 
 
 
 εἰς Εὐδοκίαν τὴν γυναῖκα Θεοδοσίου βασιλέως 
 ἡ μὲν σοφὴ δέσποινα τῆς οἰκουμένης, 
 ὑπʼ εὐσεβοῦς ἔρωτος ἠρεθισμένη, 
 πάρεστι δούλη, προσκυνεῖ δʼ ἑνὸς τάφον, 
 ἡ πᾶσιν ἀνθρώποισι προσκυνουμένη. 
 ὁ γὰρ δεδωκὼς τὸν θρόνον καὶ τὸν γάμον 
 τέθνηκεν ὡς ἄνθρωπος, ἀλλὰ ζῇ θεός· 
 κάτω μὲν ἠνθρώπιζεν ἦν δʼ ὡς ἦν ἄνω.

Anonymi Epigrammatici 
 
 
 ἐν τῷ χρυσοτρικλίνῳ Μαζαρινῷ 
 ἔλαμψεν ἀκτὶς τῆς ἀληθείης πάλιν, 
 καὶ τὰς κόρας ἤμβλυνε τῶν ψευδηγόρων 
 
 ηὔξησεν εὐσέβεια, πέπτωκε πλάνη, 
 καὶ πίστις ἀνθεῖ καὶ πλατύνεται χάρις. 
 ἰδοὺ γὰρ αὖθις Χριστὸς εἰκονισμένος 
 λάμπει πρὸς ὕψος τῆς καθέδρας τοῦ κράτους, 
 καὶ τὰς σκοτεινὰς αἱρέσεις ἀνατρέπει. 
 τῆς εἰσόδου δʼ ὕπερθεν, ὡς θεία πύλη, 
 στηλογραφεῖται καὶ φύλαξ ἡ παρθένος, 
 ἄναξ δὲ καὶ πρόεδρος ὡς πλανοτρόποι 
 σὺν τοῖς συνεργοῖς ἱστοροῦνται πλησίον 
 κύκλῳ δὲ παντὸς οἷα φρουροὶ τοῦ δόμου, 
 νόες, μαθηταί, μάρτυρες, θυηπόλοι, 
 ὅθεν καλοῦμεν χριστοτρίκλινον νέον, 
 τὸν πρὶν λαχόντα κλήσεως χρυσωνύμου, 
 ὡς τὸν θρόνον ἔχοντα Χριστοῦ κυρίου, 
 Χριστοῦ δὲ μητρός, χριστοκηρύκων τύπους, 
 καὶ τοῦ σοφουργοῦ Μιχαὴλ τὴν εἰκόνα.

Anonymi Epigrammatici 
 
 
 εἰς τὸν αὐτὸν χρυσοτρίκλινον 
 ὡς τὴν φαεινὴν ἀξίαν τῆς εἰκόνος 
 τῆς πρὶν φυλάττων, Μιχαὴλ αὐτοκράτωρ, 
 κρατῶν τε πάντων σαρκικῶν μολυσμάτων, 
 ἐξεικονίζεις καὶ γραφῇ τὸν δεσπότην, 
 ἔργῳ κρατύνων τοὺς λόγους τῶν δογμάτων.

Anonymi Epigrammatici 
 
 
 ἀδέσποτον εἰς τὸν Ἀδάμ 
 οὐ σοφίης ἀπάνευθεν Ἀδὰμ τὸ πρὶν ἐκαλεῖτο, 
 τέσσαρα ,γράμματʼ ἔχων εἰς τέσσαρα κλίματα κόσμου· 
 Ἄλφαγὰρ ἀντολίης ἔλαχεν δύσεως δὲ τὸ δέλτα, 
 ἄλφα πάλιν δʼ ἄρκτοιο, μεσημβρίης δὲ τὸ λοιπόν.

Ignatius 
 
 
 εἰς τὸν ναὸν τῆς παναγίας θεοτόκου εἰς τὴν Πηγήν 
 Πτωθέντα κοσμεῖ τὸν ναὸν τῆς Παρθένου 
 βασίλειός τε σὺν, Κωνσταντίνῳ Λέων.

Anonymi Epigrammatici 
 
 
 εἰς τὸν αὐτὸν εἰς τὸν τροῦλλον, ἐν τῇ ἀναλήψει 
 ἐκ γῆς ἀνελθὼν πατρικόν σου πρὸς θρόνον, 
 τὸν μητρικόν σου, σῶτερ, οἶκον δεικνύεις 
 πηγὴν νοητὴν κρειττόνων χαρισμάτων.

Anonymi Epigrammatici 
 
 
 ἐν τῷ αὐτῷ ναῷ, εἰς τὴν σταύρωσιν 
 ὁ νεκρὸς Ἅδης ἐξεμεῖ τεθνηκότας, 
 κάθαρσιν εὑρὼν σάρκα τὴν τοῦ δεσπότου.

Anonymi Epigrammatici 
 
 
 εἰς τὸν αὐτὸν ναὸν, εἰς τὴν μεταμόρφωσιν 
 λάμψας ὁ Χριστὸς ἐν Θαβὼρ φωτὸς πλέον, 
 σκιὰν πέπαυκε τοῦ παλαιτάτου νόμου.

Anonymi Epigrammatici 
 
 
 ἐν	τῷ αὐτῷ ναῷ, εἰς τὴν ὑπαντήν 
 ὁρώμενος νῦν χερσὶ πρεσβύτου βρέφος 
 παλαιός ἐστι δημιουργὸς τῶν χρόνων.

Anonymi Epigrammatici 
 
 
 ἐν	τῷ αὐτῷ ναῷ, εἰς χαιρετισμόν 
 Προοιμιάζει κοσμικὴν σωτηρίαν, 
 εἰπὼν τὸ Χαῖρε ταῖς γυναιξὶ δεσπότης.

Anonymi Epigrammatici 
 
 
 εἰς τὴν θεοτόκον 
 παρθένος υἱέα τίκτε· μεθʼ υἱέα παρθένος ἦεν.

Anonymi Epigrammatici 
 
 
 εἰς τὸν Σωτῆρα 
 χριστὲ μάκαρ, μερόπων φάος ἄφθιτον, υἱὲ Θεοῖο, 
 δῶρʼ ἀπὸ κρυστάλλων, δῶρʼ ἀπὸ σαρδονύχων 
 Δέχνυσο, παρθενικῆς τέκος ἄφθιτον, υἱὲ Θεοῖο, 
 δῶρʼ ἀπὸ κρυστάλλων, δῶρʼ ἀπὸ σαρδονύχων.

Anonymi Epigrammatici 
 
 
 εἰς τὸν τυφλόν 
 ἔβλεψε τυφλὸς ἐκ τόκου μεμυσμένος, 
 Χριστὸς γὰρ ἦλθεν ἡ πανόμματος χάρις·

Anonymi Epigrammatici 
 
 
 Εὐκτικά 
 ἤγειρεν ἡμῖν τῶν παθῶν τρικυμίαν 
 ἐχθρὸς κάκιστος, πνευματώσας τὸν σάλον, 
 ὅθεν ταράσσει καὶ βυθίζει καὶ βρέχει 
 τὸν φόρτον ἡμῶν ψυχικῆς τῆς ὁλκάδος· 
 ἀλλʼ, ὦ γαλήνη καὶ στορεστὰ τῆς ζάλης, 
 σύ, Χριστέ, δείξαις ἀβρόχους ἁμαρτίας, 
 τῷ σῷ πρὸς ὅρμῳ προσφόρως προσορμίσας, 
 ἐχθρὸν δὲ τοῦτον συμφοραῖς βεβρεγμένον.

Anonymi Epigrammatici 
 
 
 ὑπόθεσις, ἀπολογία εὔφημος. Ὁμηροκέντρων 
 βίβλος Πατρικίοιο θεουδέος ἀρητῆρος, 
 ὃς μέγα ἔργον ἔρεξεν, ὁμηρείης ἀπὸ βίβλου 
 κυδαλίμων ἐπέων τεύξας ἐρίτιμον ἀοιδήν, 
 πρήξιας ἀγγέλλουσαν ἀνικήτοιο Θεοῖο· 
 ὡς μόλεν ἀνθρώπων ἐς ὁμήγυριν, ὡς λάβε μορφὴν 
 ἀνδρομέην, καὶ γαστρὸς ἀμεμφέος ἔνδοθι κούρης 
 κρύπτετο τυτθὸς ἐών, ὃν ἀπείριτος οὐ χάδε κύκλος· 
 ἠδʼ ὡς παρθενικῆς θεοκύμονος ἔσπασε μαζὸν 
 παρθενίοιο γάλακτος ἀναβλύζοντα ῥέεθρον 
 ὡς κτάνεν Ἡρώδης ἀταλάφρονας εἰσέτι παῖδας 
 
 νήπιος, ἀθανάτοιο Θεοῦ διζήμενος οἶτον 
 ὥς μιν Ἰωάννης λοῦσεν ποταμοῖο ῥεέθροις· 
 ὥς τε δυώδεκα φῶτας ἀμύμονας ἔλλαβʼ ἑταίρους· 
 ὅσσων τʼ ἄρτια πάντα Θεὸς τεκτήνατο γυῖα, 
 νούσους τʼ ἐξελάσας στυγερὰς βλεφάρων τʼ ἀλαωτύν, 
 ἠδʼ ὅππως ῥείοντας ἀπέσβεσεν αἵματος ὁλκοὺς 
 ἁψαμένης ἑανοῖο πολυκλαύτοιο γυναικός· 
 ἠδʼ ὅσσους μοίρῃσιν ὑπʼ ἀργαλέῃσι δαμέντας 
 ἤγαγεν ἐς φάος αὖθις ἀπὸ χθονίοιο βερέθρου· 
 ὥς τε πάθους ἁγίου μνημήια κάλλιπεν ἄμμιν 
 ὥς τε βροτῶν ὑπὸ χερσὶ τάθη κρυεροῖς ἐνὶ δεσμοῖς, 
 αὐτὸς ἑκών οὐ γάρ τις ἐπιχθονίων πολεμίζοι 
 ὑψιμέδοντι Θεῷ, ὅτε μὴ αὐτός γε κελεύοι· 
 ὡς θάνεν, ὡς Ἀίδαο σιδήρεα ῥῆξε θύρετρα, 
 κεῖθεν δὲ ψυχὰς θεοπειθέας οὐρανὸν εἴσω 
 ἤγαγεν ἀχράντοισιν ὑπʼ ἐννεσίῃσι τοκῆος, 
 ἀνστὰς ἐν τριτάτᾐ φαεσιμβρότῳ ἠριγενείῃ 
 ἀρχέγονον βλάστημα θεοῦ γενετῆρος ἀνάρχου.

Anonymi Epigrammatici 
 
 
 ἐν Βλαχέρναις. ἴαμβοι 
 εἰ φρικτὸν ἐν γῇ τοῦ Θεοῦ ζητεῖς θρόνον, 
 ἰδὼν τὸν οἶκον θαύμασον τῆς παρθένου· 
 ἡ γὰρ φέρουσα τὸν Θεὸν ταῖς ἀγκάλαις, 
 φέρει τὸν αὐτὸν εἰς τὸ τοῦ τόπου σέβας· 
 ἐνταῦθα τῆς γῆς οἱ κρατεῖν τεταγμένοι 
 τὰ σκῆπτρα πιστεύουσι τῆς νίκης ἔχειν 
 ἐνταῦθα πολλὰς κοσμικὰς περιστάσεις 
 ὁ πατριάρχης ἀγρυπνῶν ἀνατρέπει· 
 οἱ βάρβαροι δὲ προσβαλόντες τῇ πόλει, 
 αὐτὴν στρατηγήσασαν ὡς εἶδον μόνον, 
 ἔκαμψαν εὐθὺς τοὺς ἀκαμπεῖς αὐχένας.

Anonymi Epigrammatici 
 
 
 εἰς τὸν αὐτὸν ναόν 
 ἔδει γενέσθαι δευτέραν Θεοῦ πύλην 
 τῆς παρθένου τὸν οἶκον, ὡς καὶ τὸν τόκον 
 κιβωτὸς ὤφθη τῆς πρὶν ἐνθεεστέρα, 
 οὐ τὰς πλάκας φέρουσα τὰς θεογράφους, 
 ἀλλʼ αὐτὸν ἔνδον τὸν Θεὸν δεδεγμένη. 
 ἐνταῦθα κρουνοὶ σαρκικῶν καθαρσίων, 
 καὶ ψυχικῶν λύτρωσις ἀγνοημάτων 
 ὅσαι γάρ εἰσι τῶν παθῶν περιστάσεις, 
 βλύζει τοσαύτας δωρεὰς τῶν θαυμάτων. 
 ἐνταῦθα νικήσασα τοὺς ἐναντίους, 
 ἀνεῖλεν αὐτοὺς ἀντὶ λόγχης εἷσ’ ὕδωρ· 
 τροπῆς γὰρ ἀλλοίωσιν οὐκ ἔχει μόνην, 
 Χριστὸν τεκοῦσα καὶ κλονοῦσα βαρβάρους,

Michael 
 
 
 εἰς τὴν Θεοτόκον βαστάζουσαν τὸν Χριστόν 
 αὕτη τεκοῦσα παρθένος πάλιν μένει· 
 καὶ μὴ θροηθῇς· ἔστι γὰρ τὸ παιδίον 
 θεός, θελήσας προσλαβέσθαι σαρκίον.

Sophronius 
 
 
 εἰς τὸν Κρανίου λίθον ἐν Ἱερουσαλήμ 
 πέτρα τρισμακάριστἐ θεόσσυτον αἷμα λαχοῦσα, 
 οὐρανίη γενεή σε πυρίπνοος ἀμφιπολεύει, 
 καὶ χθονὸς ἐνναετῆρες ἀνάκτορες ὑμνοπολοῦσι.

ἔκφρασις τῶν ἀγαλμάτων τῶν εἰς τὸ δημόσιον γυμνάσιον τοῦ ἐπικαλουμένου Ζευξίππου. 
 Δηΐφοβος μὲν πρῶτος ἐυγλύπτῳ ἐπὶ βωμῷ 
 ἵστατο, τολμήεις, κεκορυθμένος, ὄβριμος ἥρως, 
 τοῖος ἐών, οἷός περ ἐπορνυμένῳ Μενελάῳ 
 περθομένων ἤντησεν ἑῶν προπάροιθε μελάθρων. 
 ἵστατο δὲ προβιβῶντι πανείκελος· εὖ δʼ ἐπὶ κόσμῳ 
 δόχμιος ἦν, μανίῃ δὲ κεκυφότα νῶτα συνέλκων 
 δριμὺ μένος ξυνάγειρεν· ἕλισσε δὲ φέγγος ὀπωπῆς, 
 οἷά τε δυσμενέων μερόπων πεφυλαγμένος ὁρμήν. 
 λαιῇ μὲν σάκος εὐρὺ προΐσχετο, δεξιτερῇ δὲ 
 φάσγανον ὑψόσ’ ἄειρεν ἔμελλε δὲ μαινομένη χείρ 
 ἀνέρος ἀντιβίοιο κατὰ χροὸς ἆορ ἐλάσσαι· 
 ἀλλʼ οὐ χαλκὸν ἔθηκε φύσις πειθήμονα λύσσῃ. 
 Κεκροπίδης δʼ ἤστραπτε, νοήμονος ἄνθεμα Πειθοῦς, 
 Αἰσχίνης· λασίης δὲ συνείρυε κύκλα παρειῆς, 
 οἷα πολυτροχάλοισιν ἀεθλεύων ἀγορῇσιν 
 στείνετο γὰρ πυκινῇσι μεληδόσιν. ἄγχι δʼ ἐκείνου 
 ἦεν Ἀριστοτέλης, σοφίης πρόμος· ἱστάμενος δὲ 
 χεῖρε περιπλέγδην συνεέργαθεν, οὐδʼ ἐνὶ χαλκῷ 
 ἀφθόγγῳ φρένας εἶχεν ἀεργέας, ἀλλʼ ἔτι βουλὴν 
 
 σκεπτομένῳ μὲν ἔικτο· συνιστάμεναι δὲ παρειαὶ 
 ἀνέρος ἀμφιέλισσαν ἐμαντεύοντο μενοινήν, 
 καὶ τροχαλαὶ σήμαινον ἀολλέα μῆτιν ὀπωπαί. 
 καὶ Παιανιέων δημηγόρος ἔπρεπε σάλπιγξ, 
 ῥήτρης εὐκελάδοιο πατὴρ σοφός, ὁ πρὶν Ἀθήναις 
 πειθοῦς θελξινόοιο νοήμονα πυρσὸν ἀνάψας. 
 ἀλλʼ οὐκ ἠρεμέων διεφαίνετο, πυκνὰ δὲ βουλὴν 
 ἐστρώφα, πυκινὴν γὰρ ἐείδετο μῆτιν ἑλίσσειν, 
 οἷα κατʼ εὐόπλων τεθοωμένος Ἠμαθιήων. 
 ἦ τάχα κεν κοτέων τροχαλὴν ἐφθέγγετο φωνήν, 
 ἄπνοον αὐδήεντα τιθεὶς τύπον ἀλλὰ ἑ τέχνη 
 χαλκείης ἐπέδησεν ὑπὸ σφραγῖδα σιωπῆς. 
 ἵστατο δʼ Εὐρίποιο φερώνυμος· ὡς δὲ δοκεύω, 
 λάθρῃ ὑπὸ κραδίην τραλικαῖς ὡμίλεε Μούσαις, 
 ἔργα σαοφροσύνης διανεύμενος· ἦν γὰρ ἰδέσθαι 
 οἷὰ τέ που θυμέλῃσιν ἐν Ἀτθίσι θύρσα τινάσσων. 
 δάφνῃ μὲν πλοκαμῖδα Παλαίφατος ἔπρεπε μάντις 
 στεψάμενος, δόκεεν δὲ χέειν μαντώδεα φωνήν. 
 Ἡσίοδος δʼ Ἀσκραῖος ὀρειάσιν εἴδετο Μούσαις 
 φθεγγόμενος, χαλκὸν δὲ βιάζετο θυιάδι λύσσῃ, 
 ἔνθεον ἱμείρων ἀνάγειν μέλος. ἐγγύθι δʼ αὐτοῦ 
 μαντιπόλος πάλιν ἄλλος ἔην Φοιβηίδι δάφνῃ 
 
 κοσμηθεὶς Πολύειδος· ἀπὸ στομάτων δὲ τινάξαι 
 ἤθελε μὲν κελάδημα θεοπρόπον ἀλλὰ ἑ τέχνη 
 δεσμῷ ἀφωνήτῳ κατερήτυεν. οὐδὲ σὺ μολπῆς 
 εὔνασας ἁβρὸν ἔρωτα, Σιμωνίδη, ἀλλʼ ἔτι χορδῆς 
 ἱμείρεις, ἱερὴν δὲ λύρην οὐ χερσὶν ἀράσσεις. 
 ὤφελεν ὁ πλάσσας σε, Σιμωνίδη, ὤφελε χαλκῷ 
 συγκεράσαι μέλος ἡδύ· σὲ δʼ ἂν καὶ χαλκὸς ἀναυδὴς 
 αἰδόμενος, ῥυθμοῖσι λύρης ἀντήχεε μολπήν. 
 ἦν μὲν Ἀναξιμένης νοερὸς σοφός· ἐν δὲ μενοινῇ 
 δαιμονίης ἐλέλιζε νοήματα ποικίλα βουλῆς. 
 Θεστορίδης δʼ ἄρα μάντις ἐύσκοπος ἵστατο Κάλχας, 
 οἷά τε θεσπίζων, ἐδόκει δέ τε θέσφατα κεύθειν, 
 ἢ στρατὸν οἰκτείρων Ἑλλήνιον, ἢ ἔτι θυμῷ 
 δειμαίνων βασιλῆα πολυχρύσοιο Μυκήνης. 
 Δέρκεό μοι σκύμνον πτολιπόρθιον Αἰακιδάων, 
 Πύρρον Ἀχιλλείδην, ὅσον ἤθελε χερσὶν ἑλίσσειν 
 τεύχεα χαλκήεντα, τὰ μὴ οἱ ὤπασε τέχνη· 
 γυμνὸν γάρ μιν ἔτευξεν ὁ δʼ ὑψόσε φαίνετο λεύσσων, 
 οἷά περ ἠνεμόεσσαν ἐς Ἴλιον ὄμμα τιταίνων. 
 ἧστο δʼ Ἀμυμώνη ῥοδοδάκτυλος· εἰσοπίσω μὲν 
 βόστρυχον ἀκρήδεμνον ἑῆς συνέεργεν ἐθείρης· 
 γυμνὸν δʼ εἶχε μέτωπον ἀναστέλλουσα δʼ ὀπωπὰς 
 εἰνάλιον σκοπίαζε μελαγχαίτην παρακοίτην. 
 ἐγγύθι δʼ εὐρύστερνος ἐφαίνετο Κυανοχαίτης 
 γυμνὸς ἐών, πλόκαμον δὲ καθειμένον εἶχεν ἐθείρης, 
 
 καὶ διερὸν δελφῖνα προΐσχετο, χειρὶ κομίζων 
 δῶρα πολυζήλοιο γάμων μνηστήρια κούρης. 
 Πιερικὴ δὲ μέλισσα λιγύθροος ἕζετο Σαπφὼ 
 Λεσβιάς, ἠρεμέουσα· μέλος δʼ εὔϋμνον ὑφαίνειν 
 σιγαλέαις δοκέεσκεν ἀναψαμένη φρένα Μούσαις. 
 Φοῖβος δʼ εἱστήκει τριποδηλάλος· ἦν δʼ ἄρα χαίτης 
 εἰσοπίσω σφίγξας ἄδετον πλόκον ἀλλʼ ἐνὶ χαλκῷ 
 γυμνὸς ἔην, ὅτι πᾶσιν ἀνειρομένοισιν Ἀπόλλων 
 γυμνῶσαι δεδάηκεν ἀληθέα δήνεα Μοίρης, 
 ἢ ὅτι πᾶσιν ὁμῶς ἀναφαίνεται· ἠέλιος γὰρ 
 Φοῖβος ἄναξ, καθαρὴν δὲ φέρει τηλέσκοπον αἴγλην. 
 ἄγχι δὲ Κύπρις ἔλαμπεν ἔλειβε δὲ νώροπι χαλκῷ 
 ἀγλαΐης ῥαθάμιγγας· ἀπὸ στέρνοιο δὲ γυμνὴ 
 φαίνετο μέν, φᾶρος δὲ συνήγαγεν ἄντυγι μηρῶν, 
 χρυσείῃ πλοκαμῖδας ὑποσφίγξασα καλύπτρῃ. 
 Κλεινιάδην δὲ τέθηπα, περιστίλβοντα νοήσας 
 ἀγλαΐῃ χαλκῷ γὰρ ἀνέπλεκε κάλλεος αὐγὴν, 
 τοῖος ἐὼν, οἷός περ ἐν Ἀτθίδι, μητέρι μύθων, 
 ἀνδράσι Κεκροπίδῃσι πολύφρονα μῆτιν ἐγείρων. 
 Χρύσης δʼ αὖθʼ ἱερεὺς πέλας ἵστατο, δεξιτερῇ μὲν 
 σκῆπτρον ἀνασχόμενος Φοιβήϊον, ἐν δὲ καρήνῳ 
 στέμμα φέρων μεγέθει δὲ κεκασμένος ἔπρεπε μορφῆς, 
 οἷά περ ἡρώων ἱερὸν γένος· ὡς δοκέω δέ, 
 
 Ἀτρείδην ἱκέτευε· βαθὺς δὲ οἱ ἤνθεε πώγων, 
 καὶ ταναῆς ἄπλεκτος ἐσύρετο βότρυς ἐθείρης. 
 Καῖσαρ δʼ ἐγγὺς ἔλαμπεν Ἰούλιος, ὅς ποτε Ῥώμην 
 ἀντιβίων ἔστεψεν ἀμετρήτοισι βοείαις. 
 αἰγίδα μὲν βλοσυρῶπιν ἐπωμαδὸν ἦεν ἀείρων, 
 δεξιτερῇ δὲ κεραυνὸν ἀγάλλετο χειρὶ κομίζων, 
 οἷα Ζεὺς νέος ἄλλος ἐν Αὐσονίοισιν ἀκούων. 
 εἱστήκει δὲ Πλάτων θεοείκελος, ὁ πρὶν Ἀθήναις 
 δείξας κρυπτὰ κέλευθα θεοκράντων ἀρετάων. 
 ἄλλην δʼ εὐπατέρειαν ἴδον χρυσῆν Ἀφροδίτην, 
 γυμνὴν παμφανόωσαν ἐπὶ στέρνων δὲ θεαίνης 
 αὐχένος ἐξ ὑπάτοιο χυθεὶς ἐλελίζετο κεστός. 
 ἵστατο δʼ Ἑρμαφρόδιτος ἐπήρατος, οὔθʼ ὅλος ἀνήρ, 
 οὐδὲ γυνή· μικτὸν γὰρ ἔην βρέτας ἦ τάχα κοῦρον 
 Κύπριδος εὐκόλποιο καὶ Ἑρμάωνος ἐνίψεις· 
 μαζοὺς μὲν σφριγόωντας ἐδείκνυεν, οἷά τε κούρη· 
 σχῆμα δὲ πᾶσιν ἔφαινε φυτοσπόρον ἄρσενος αἰδοῦς, 
 ξυνῆς ἀγλαΐης κεκερασμένα σήματα φαίνων. 
 παρθενικὴ δʼ Ἤριννα λιγύθροος ἕζετο κούρη, 
 οὐ μίτον ἀμφαφόωσα πολύπλοκον, ἀλλʼ ἐνὶ σιγῇ 
 Πιερικῆς ῥαθάμιγγας ἀποσταλάουσα μελίσσης. 
 
 μήτε λίπῃς Τέρπανδρον ἐΰθροον, οὗ τάχα φαίης 
 ἔμπνοον, οὐκ ἄφθογγον ἰδεῖν βρέτας· ὡς γὰρ ὀίω, 
 κινυμέναις πραπίδεσσιν ἀνέπλεκε μύστιδα μολπήν, 
 ὥς ποτε δινήεντος ἐπʼ Εὐρώταο ῥοάων 
 μυστιπόλῳ φόρμιγγι κατεπρήϋνεν ἀείδων 
 ἀγχεμάχων κακότητας Ἀμυκλαίων ναετήρων. 
 Ἠγασάμην δʼ ὁρόων σε, Περίκλεες, ὅττι καὶ αὐτῷ 
 χαλκῷ ἀναυδήτῳ δημηγόρον ἦθος ἀνάπτεις, 
 ὡς ἔτι Κεκροπίδῃσι θεμιστεύων πολιήταις, 
 ἢ μόθον ἐντύνων Πελοπήιον. ἱστάμενος δὲ 
 ἔπρεπε Πυθαγόρας, Σάμιος σοφός, ἀλλʼ ἐν Ὀλύμπῳ 
 ἐνδιάειν ἐδόκευε, φύσιν δʼ ἐβιάζετο χαλκοῦ, 
 πλημμύρων νοερῇσι μεληδόσιν· ὡς γὰρ ὀίω, 
 οὐρανὸν ἀχράντοισιν ἐμέτρεε μοῦνον ὀπωπαῖς. 
 Στησίχορον δʼ ἐνόησα λιγύθροον, ὅν ποτε γαῖα 
 Σικελικὴ μὲν ἔφερβε, λύρης δʼ ἐδίδαξεν Ἀπόλλων 
 ἁρμονίην, ἔτι μητρὸς ἐνὶ σπλάγχνοισιν ἐόντα· 
 τοῦ γὰρ τικτομένοιο καὶ ἐς φάος ἄρτι μολόντος 
 ἔκποθεν ἠερόφοιτος ἐπὶ στομάτεσσιν ἀηδὼν 
 λάθρῃ ἐφεζομένη λιγυρὴν ἀνεβάλλετο μολπήν. 
 χαῖρέ μοι Ἀβδήρων Δημόκριτε κῦδος ἀρούρης, 
 ὅττι σὺ καλλιτόκοιο φυῆς ἐφράσσαο θεσμούς, 
 λεπτὰ διακρίνων πολυΐδμονος ὄργια Μούσης· 
 αἰεὶ δὲ σφαλερὰς ἐγέλας βιότοιο κελεύθους, 
 εὖ εἰδὼς ὅτι πάντα γέρων παραμείβεται Αἰών. 
 
 Ἡρακλέης δʼ ἀνίουλον ἐδείκνυε κύκλον ὑπήνης, 
 μῆλα λεοντοφόνῳ παλάμᾐ χρύσεια κομίζων, 
 γαίης ὄλβια δῶρα Λιβυστίδος. ἐγγύθι δʼ αὐτοῦ 
 Παλλάδος ἀρήτειρα παρίστατο, παρθένος Αὔγη, 
 φᾶρος ἐπιστείλασα κατωμαδὸν οὐ γὰρ ἐθείρας 
 κρηδέμνῳ συνέεργεν· ἑὰς δʼ ἀνετείνετο χεῖρας, 
 οἷά τε κικλήσκουσα Διὸς γλαυκώπιδα κούρην, 
 Ἀρκαδικῆς Τεγέης ὑπὸ δειράδος. ἵλαθι, γαίης 
 Τρωϊάδος βλάστημα σακεσπάχον, ἵλαθι, λάμπων 
 Αἰνεία Τρώων βουληφόρε· σαῖς γὰρ ὀπωπαῖς 
 ἀγλαΐης πνείουσα σοφὴ. περιλείβεται αἰδώς, 
 θέσκελον ἀγγέλλουσα γένος χρυσῆς Ἀφροδίτης. 
 Ἠγασάμην δὲ Κρέουσαν ἰδὼν πενθήμονι κόσμῳ, 
 σύγγαμον Αἰνείαο κατάσκιον ἀμφὶ γὰρ αὐταῖς 
 ἀμφοτέραις κρήδεμνον ἐφελκύσσασα παρειαῖς, 
 πάντα πέριξ ἐκάλυψε ποδηνεκέι χρόα πέπλῳ, 
 οἷά τε μυρομένη· τὰ δὲ χάλκεα δάκρυα νύμφης 
 Ἄρεϊ δουρίκτητον ἐμαντεύοντο τιθήνην, 
 Ἴλιον Ἀργείοισιν ἐελμένον ἀσπιδιώταις, 
 οὔθʼ Ἕλενος κοτέων ἀπεπαύετο· πατρίδι νηλὴς 
 φαίνετο δινεύων ἔτι που χόλον ἦν μὲν ἀείρων 
 δεξιτερῇ φιάλην ἐπιλοίβιον· ὡς δοκέω δέ, 
 ἐσθλὰ μὲν Ἀργείοις μαντεύετο, καδδὲ τιθήνης 
 ἀθανάτοις ἠρᾶτο πανύστατα πήματα φαίνειν. 
 Ἀνδρομάχη δʼ ἕστηκε ῥοδόσφυρος Ἠετιώνη, 
 οὔτι γόον σταλάουσα πολύστονον ὡς γὰρ ὀίω, 
 οὔπω ἐνὶ πτολέμῳ κορυθαίολος ἤριπεν Ἕκτωρ, 
 οὐδὲ φερεσσακέων ὑπερήνορες υἷες Ἀχαιῶν 
 Δαρδανίην ξύμπασαν ἐληΐσσαντο τιθήνην, 
 
 ἦν δʼ ἐσιδεῖν Μενέλαον ἀρήιον, ἀλλʼ ἐπὶ νίκῃ 
 γηθόσυνον σχεδόθεν γὰρ ἐθάλπετο χάρματι πολλῷ 
 δερκόμενος ῥοδόπηχυν ὁμόφρονα Τυνδαρεώνην. 
 ἠγασάμην δʼ Ἑλένης ἐρατὸν τύπον, ὅττι καὶ αὐτῷ 
 χαλκῷ κόσμον ἔδωκε πανίμερον ἀγλαΐη γὰρ 
 ἔπνεε θερμὸν ἔρωτα. καὶ ἀψύχῳ ἐνὶ τέχνῃ. 
 πυκναῖς δὲ πραπίδεσσιν ἀγάλλετο δῖος Ὀδυσσεύς· 
 οὐ γὰρ ἔην ἀπάνευθε πολυστρέπτοιο μενοινῆς, 
 ἀλλʼ ἔτι κόσμον ἔφαινε σοφῆς φρενός· ἦν δʼ ἐνὶ θυμῷ 
 καγχαλόων Τροίην γὰρ ἐγήθεε πᾶσαν ὀλέσσας 
 ᾗσι δολοφροσύνῃσι. σὺ δʼ Ἕκτορος ἔννεπε μῆτερ, 
 τίς σε, πολυτλήμων Ἑκάβη, τίς δάκρυα λείβειν 
 ἀθανάτων ἐδίδαξεν ἀφωνήτῳ ἐνὶ κόσμῳ; 
 οὐδέ σε χαλκὸς ἔπαυσεν ὀιζύος, οὐδέ σε τέχνη 
 ἄπνοος οἰκτείρασα δυσαλθέος ἔσχεθε λύσσης· 
 ἀλλʼ ἔτι δακρυχέουσα παρίστασαι ὡς δὲ δοκεύω, 
 οὐκέτι δυστήνου μόρον Ἕκτορος, οὐδὲ ταλαίνης 
 Ἀνδρομάχης βαρὺ πένθος ὀδύρεαι, ἀλλὰ πεσοῦσαν 
 πατρίδα σήν· φᾶρος γὰρ ἐπικρεμὲς ἀμφὶ προσώπῳ 
 πήματα μὲν δείκνυσιν, ἀπαγγέλλουσι δὲ πέπλοι 
 πένθος ὑποβρύχιον κεχαλασμένοι ἄχρι πεδίλων 
 ἄλγεϊ γὰρ πυμάτῳ δέδεσαι φρένα, καδδὲ παρειῆς 
 δάκρυα μὲν σταλάεις, τὸ δὲ δάκρυον ἔσβεσε τέχνη, 
 ἄπλετον ἀγγέλλουσα δυσαλθέος αὐχμὸν ἀνίης. 
 Κασσάνδρην δʼ ἐνόησα θεοπρόπον, ἀλλʼ ἐνὶ σιγῇ 
 μεμφομένη γενετῆρα, σοφῆς ἀνεπίμπλατο λύσσης., 
 οἷά τε θεσπίζουσα πανύστατα πήματα πάτρης. 
 
 Πύρρος δʼ ἄλλος ἔην πτολιπόρθιος· οὐκ ἐπὶ χαίτης 
 ἱππόκομον τρυφάλειαν ἔχων, οὐκ ἔγχος ἑλίσσων, 
 ἀλλʼ ἄρα γυμνὸς ἔλαμπε, καὶ ἄχνοον εἶχεν ὑπήνην 
 δεξιτερὴν δʼ ἀνέτεινεν ἑήν, ἐπιμάρτυρα νίκης, 
 λοξὰ Πολυξείνην βαρυδάκρυον ὄμματι λεύσσων. 
 εἰπέ, Πολυξείνη δυσπάρθενε, τίς τοι ἀνάγκη 
 χαλκῷ ἐν ἀφθόγγῳ ;κεκρυμμένα δάκρυα λείβειν; 
 πῶς δὲ τεῷ κρήδεμνον ἐπειρύσσασα προσώπῳ 
 ἵστασαι, αἰδομένῃ μὲν ἀλίγκιος, ἀλλʼ ἐνὶ θυμῷ 
 πένθος ἔχεις ; μὴ δή σε τεὸν πτολίεθρον ὀλέσσας 
 ληΐδα Πύρρος ἔχοι Φθιώτιος; οὐδέ σε μορφὴ 
 ῥύσατο τοξεύσασα Νεοπτολέμοιο μενοινήν, 
 ἥ ποτε θηρεύσασα τεοῦ γενετῆρα φονῆος 
 εἰς λίνον αὐτοκέλευστον ἀελπέος ἦγεν ὀλέθρου. 
 ναὶ μὰ τὸν ἐν χαλκῷ νοερὸν τύπον, εἴ νύ τε τοίην 
 ἔδρακε Πύρρος ἄναξ, τάχα κεν ξυνήονα λέκτρων 
 ἤγετο, πατρῴης προλιπὼν μνημήια μοίρης, 
 Ἠγασάμην δʼ Αἴαντα, τὸν ὀβριμόθυμος Ὀιλεὺς 
 Λοκρίδος ἐσπέρμηνε πελώριον ἕρκος ἀρούρης. 
 φαίνετο μὲν νεότητι κεκασμένος· οὐδὲ γὰρ ἦεν 
 ἄνθεϊ λαχνήεντι γενειάδος ἄκρα χαράξας· 
 γυμνὸν δʼ εἶχεν ἅπαν στιβαρὸν δέμας· ἠνορέῃ δὲ 
 βεβριθὼς ἐλέλιζε μαχήμονος οἶστρον Ἐνυοῦς. 
 Οἰνώνη δὲ χόλῳ φρένας ἔζεεν, ἔζεε πικρῷ 
 ζήλῳ θυμὸν ἔδουσα, Πάριν δʼ ἐδόκευε λαθοῦσα 
 ὄμματι μαινομένῳ κρυφίην δʼ ἤγγειλεν ἀπειλήν, 
 δεξιτερῇ βαρύποτμον ἀναινομένη παρακοίτην, 
 αἰδομένῳ μὲν ἔοικεν ὁ βουκόλος, εἶχε δʼ ὀπωπὴν 
 
 πλαζομένην ἑτέρωσε δυσίμερος· αἴδετο γάρ που 
 Οἰνώνην βαρύδακρυν ἰδεῖν, Κεβρηνίδα νύμφην. 
 Αὐαλέῳ δὲ Δάρης ἐζώννυτο χεῖρας ἱμάντι, 
 πυγμαχίης κήρυκα φέρων χόλον ἠνορέης δὲ 
 ἔπνεε θερμὸν ἄημα πολυστρέπτοισιν ὀπωπαῖς. 
 Ἔντελλος δέ, Δάρητος ἐναντίον ὄμμα τιταίνων, 
 γυιοτόρους μύρμηκας ἐμαίνετο χερσὶν ἑλίσσων 
 πυγμαχίης δʼ ὤδινε φόνον διψῶσαν ἀπειλήν. 
 ἦν δὲ παλαισμοσύνην δεδαημένος ὄβριμος ἀνήρ 
 εἰ δὲ Φίλων ἤκουε πελώριος, εἴτε Φιλάμμων, 
 εἴτε Μίλων Σικελῆς ἔρυμα χθονός, οἶδεν Ἀπόλλων 
 οὐ γὰρ ἐγὼ δεδάηκα διακρῖναι καὶ ἀεῖσαι 
 οὔνομα θαρσαλέου κλυτὸν ἀνέρος, ἀλλὰ καὶ ἔμπης 
 ἔπνεεν ἠνορέης· λάσιος δὲ οἱ εἵλκετο πώγων, 
 καὶ φόβον ἠκούτιζον ἀεθλητῆρα παρειαί, 
 καὶ κεφαλῆς ἔφρισσον ἐθειράδες· ἀμφὶ δὲ πυκνοῖς 
 μυῶνες μελέεσσιν ἀνοιδαίνοντο ταθέντες 
 τρηχαλέοι, δοιοὶ δέ, συνισταμένων παλαμάων, 
 εὐρέες ἐσφήκωντο βραχίονες, ἠΰτε πέτραι, 
 καὶ παχὺς ἀλκήεντι τένων ἐπανίστατο νώτῳ, 
 αὐχένος εὐγνάμπτοιο περὶ πλατὺν αὐλὸν ἀνέρπων. 
 Δέρκεό μοι Χαρίδημον, ὃς Ἀτθίδος ἡγεμονεύων 
 Κεκροπίδην στρατὸν εἶχεν ἑῇς πειθήμονα βουλῇς. 
 ἦ κεν ἰδὼν ἀγάσαιο Μελάμποδα· μαντιπόλου μὲν 
 ἱερὸν εἶδος ἔφαινεν, ἔοικε δὲ θέσπιδος ὀμφῆς 
 σιγηλοῖς στομάτεσσι θεοπρόπον ἄσθμα τιταίνων. 
 
 Πάνθοος ἦν Τρώων βουληφόρος, ἀλλʼ ἔτι δεινὴν 
 οὔπω μῆτιν ἔπαυσε κατʼ Ἀργείων στρατιάων. 
 Δημογέρων δὲ νόημα πολύπλοκον εἶχε Θυμοίτης 
 ἀμφασίης πελάγεσσιν ἐελμένος· ἦ γὰρ ἐῴκει 
 σκεπτομένῳ τινὰ μῆτιν ἔτι Τρώεσσιν ὑφαίνειν. 
 Λάμπων δʼ ἀχνυμένῳ ἐναλίγκιος ἦεν ἰδέσθαι· 
 οὐ γὰρ ἔτι φρεσὶν εἶχε κυλινδομένοιο κυδοιμοῦ 
 τειρομένοις Τρώεσσι τεκεῖν παιήονα βουλήν. 
 εἱστήκει Κλυτίος μὲν ἀμήχανος· εἶχε δὲ δοιὰς 
 χεῖρας ὁμοπλεκέας, κρυφίης κήρυκας ἀνίης. 
 χαῖρε φάος ῥήτρης Ἰσόκρατες, ὅττι σὺ χαλκῷ 
 κόσμον ἄγεις· δοκέεις γὰρ ἐπίφρονα μήδεα φαίνειν, 
 εἰ καὶ ἀφωνήτῳ σε πόνῳ χαλκεύσατο τέχνη. 
 ἔστενε δʼ Ἀμφιάρηος ἔχων πυριλαμπέα χαίτην 
 στέμματι δαφναίῳ· κρυφίην δʼ ἐλέλιζεν ἀνίην, 
 θεσπίζων, ὅτι πᾶσι βοόκτιτος ἀνδράσι Θήβη 
 ἀνδράσιν Ἀργείοισιν ὑπότροπον ἦμαρ ὀλέσσει. 
 ἀγλαὸς εἱστήκει χρησμηγόρος, ὅντινά φασιν 
 μαντιπόλου γενετῆρα θεοφραδέος Πολυείδου· 
 εὐπετάλῳ δὲ κόμας ἐστεμμένος ἔπρεπε δάφνῃ. 
 εἶδον ἀκερσεκόμην Ἕκατον θεόν, εἶδον ἀοιδῆς 
 κοίρανον, ἀδμήτοισι κεκασμένον ἄνθεσι χαίτην 
 εἶχε γὰρ ἀμφοτέροισι κόμης μεμερισμένον ὤμοις 
 βόστρυχον αὐτοέλικτον· ἕλισσε δὲ μάντιν ὀπωπήν, 
 οἷά τε μαντοσύνῃ μεροπήια πήματα λύων. 
 
 γυμνὸς δʼ ὀβριμόθυμος ἔην Τελαμώνιος Αἴας, 
 μήπω πρῶτον ἴουλον ἔχων ἐκέκαστο δὲ μορφῆς 
 ἄνθεσι πατρῴης· πλοκάμους δʼ ἐσφίγγετο μίτρῃ· 
 οὐ γὰρ ἔην τρυφάλειαν ἔχων, οὐκ ἔγχος ἑλίσσων, 
 οὐ σάκος ἑπταβόειον ἐπωμαδόν, ἀλλὰ τοκῆος 
 θαρσαλέην ἀνέφαινεν ἀγηνορίην Τελαμῶνος. 
 ἵστατο Σαρπηδών, Λυκίων πρόμος· ἠνορέῃ μὲν 
 φρικτὸς ἔην ἁπαλοῖς δὲ νεοτρεφέεσσιν ἰούλοις 
 οἴνοπος ἄκρα χάρασσε γενειάδος· ἀμφὶ δὲ χαίταις 
 εἶχε κόρυν γυμνὸς μὲν ἔην δέμας, ἀλλʼ ἐνὶ μορφῇ 
 σπέρμα Διὸς σήμαινεν ἀπʼ ἀμφοτέρης γὰρ ὀπωπῆς 
 μαρμαρυγὴν ἀπέπεμπεν ἐλευθερίου γενετῆρος, 
 καὶ τρίτος ;εὐχαίτης τριποδηλάλος ἦεν Ἀπόλλων, 
 καλὸς ἰδεῖν· πλόκαμος γὰρ ἕλιξ ἐπιδέδρομεν ὤμοις 
 ἀμφοτέροις· ἐρατὴ δὲ θεοῦ διεφαίνετο μορφή, 
 χαλκῷ κόσμον ἄγουσα· θεὸς δʼ ἐτίταινεν ὀπωπήν, 
 οἷά τε μαντιπόλοισιν ἐπὶ τριπόδεσσι δοκεύων. 
 καὶ τριτάτην θάμβησα πάλιν χρυσῆν Ἀφροδίτην, 
 φάρεϊ κόλπον ἔχουσαν ἐπίσκιον ἀμφὶ δὲ μαζοῖς 
 κεστὸς ἕλιξ κεχάλαστο, χάρις δʼ ἐνενήχετο κεστῷ. 
 αἰχμητὴς δʼ ἀνίουλος ἐλάμπετο δῖος Ἀχιλλεύς, 
 γυμνὸς ἐὼν σαγέων ἐδόκευε μὲν ἔγχος ἑλίσσειν 
 δεξιτερῇ, σκαιῇ δὲ σάκος χάλκειον ἀείρειν, 
 σχήματι τεχνήεντι· μόθου δʼ ἀπέπεμπεν ἀπειλὴν 
 θάρσεϊ τολμήεντι τεθηγμένος· αἱ γὰρ ὀπωπαὶ 
 γνήσιον ἦθος ἔφαινον ἀρήιον Αἰακιδάων. 
 
 ἦν δὲ καὶ Ἑρμείας χρυσόρραπις· ἱστάμενος δὲ 
 δεξιτερῇ πτερόεντος ἀνείρυε δεσμὰ πεδίλου, 
 εἰς ὁδὸν ἀίξαι λελιημένος· εἶχε γὰρ ἤδη 
 δεξιὸν ὀκλάζοντα θοὸν πόδα, τῷ ἔπι λαιὴν 
 χεῖρα ταθεὶς ἀνέπεμπεν ἐς αἰθέρα κύκλον ὀπωπῆς, 
 οἷά τε πατρὸς ἄνακτος ἐπιτρωπῶντος ἀκούων. 
 καὶ νοερῆς ἄφθεγκτα Λατινίδος ὄργια Μούσης 
 ἅζετο παπταίνων Ἀπολήιος, ὅντινα μύστην 
 Αὐσονὶς ἀρρήτου σοφίης ἐθρέψατο Σειρήν. 
 Φοίβου δʼ οὐρεσίφοιτος ὁμόγνιος ἵστατο κούρη 
 Ἄρτεμις, ἀλλʼ οὐ τόξον ἑκηβόλον, οὐδὲ φαρέτρην 
 ἰοδόκην ἀνέχουσα κατωμαδὸν ἦν δʼ ἐπὶ γούνων 
 παρθένιον λεγνωτὸν ἀναζωσθεῖσα χιτῶνα, 
 καὶ τριχὸς ἀκρήδεμνον ἀνιεμένη πλόκον αὔραις. 
 ἔμφρονα χαλκὸν Ὅμηρος ἐδείκνυεν, οὔτε μενοινῆς 
 ἄμμορον, οὔτε νόου κεχρημένον, ἀλλʼ ἄρα μούνης 
 φωνῆς ἀμβροσίης, ἀνέφαινε δὲ θυιάδα τέχνην. 
 ἦ καὶ χαλκὸν ἔχευσεν ὁμῆ θεὸς εἴδεϊ μορφῆς· 
 οὐ γὰρ ἐγὼ κατὰ θυμὸν ὀίομαι ὅττι μιν ἀνὴρ 
 ἐργοπόνος χάλκευσε παρʼ ἐσχαρεῶνι θαάσσων, 
 ἀλλʼ αὐτὴ πολύμητις ἀνέπλασε χερσὶν Ἀθήνη 
 εἶδος ἐπισταμένη τόπερ ᾤκεεν ἐν γὰρ Ὁμήρῳ 
 αὐτὴ ναιετάουσα σοφὴν ἐφθέγγετο μολπήν. 
 σύννομος Ἀπόλλωνι πατὴρ ἐμός, ἰσόθεος φὼς 
 ἵστατο θεῖος Ὅμηρος· ἔικτο μὲν ἀνδρὶ νοῆσαι 
 γηραλέῳ· τὸ δὲ γῆρας ἔην γλυκύ· τοῦτο γὰρ αὐτῷ 
 
 πλειοτέρην ἔσταζε χάριν· κεκέραστο δὲ κόσμῳ 
 αἰδοίῳ τε φίλῳ τε· σέβας δʼ ἀπελάμπετο μορφῆς. 
 αὐχένι μὲν κύπτοντι γέρων ἐπεσύρετο βότρυς 
 χαίτης, εἰσοπίσω πεφορημένος, ἀμφὶ δʼ ἀκουὰς 
 πλαζόμενος κεχάλαστο· κάτω δʼ εὐρύνετο πώγων 
 ἀμφιταθείς, μαλακὸς δὲ καὶ εὔτροχος· οὐδὲ γὰρ ἦεν 
 ὀξυτενής, ἀλλʼ εὐρὺς ἐπέπτατο, κάλλος ὑφαίνων 
 στήθεϊ γυμνωθέντι καὶ ἱμερόεντι προσώπῳ. 
 γυμνὸν δʼ εἶχε μέτωπον, ἐπʼ ἀπλοκάμῳ δὲ μετώπῳ 
 ἧστο σαοφροσύνη κουροτρόφος· ἀμφὶ δʼ ἄρʼ ὀφρῦς 
 ἀμφοτέρας προβλῆτας ἐύσκοπος ἔπλασε τέχνη, 
 οὔτι μάτην· φαέων γὰρ ἐρημάδες ἦσαν ὀπωπαί. 
 ἀλλʼ οὐκ ἦν ἀλαῷ ἐναλίγκιος ἀνδρὶ νοῆσαι· 
 ἕζετο γὰρ κενεοῖς χάρις ὄμμασιν ὡς δὲ δοκεύω, 
 τέχνη τοῦτο τέλεσσεν, ὅπως πάντεσσι φανείη 
 φέγγος ὑπὸ κραδίην σοφίης ἄσβεστον ἀείρων. 
 δοιαὶ μὲν ποτὶ βαιὸν ἐκοιλαίνοντο παρειαί, 
 γήραϊ ῥικνήεντι κατάσχετοι ἀλλʼ ἐνὶ κείναις 
 αὐτογενής, Χαρίτεσσι συνέστιος, ἵζανεν Αἰδώς· 
 Πιερικὴ δὲ μέλισσα περὶ στόμα θεῖον ἀλᾶτο, 
 κηρίον ὠδίνουσα μελισταγές. ἀμφοτέρας δὲ 
 χεῖρας ἐπʼ ἀλλήλαισι τιθεὶς ἐπερείδετο ῥάβδῳ, 
 οἷά περ ἐν ζωοῖσιν ἑὴν δʼ ἔκλινεν ἀκουὴν 
 δεξιτερήν, δόκεεν δὲ καὶ Ἀπόλλωνος ἀκούειν, 
 ἢ καὶ Πιερίδων τινὸς ἐγγύθεν. ἐν δʼ ἄρα θυμῷ 
 σκεπτομένῳ μὲν ἔικτο, νόος δὲ οἱ ἔνθα καὶ ἔνθα 
 ἐξ ἀδύτων πεφόρητο πολυστρέπτοιο μενοινῆς, 
 Πιερικῆς Σειρῆνος ἀρήιον ἔργον ὑφαίνων. 
 καὶ Σύριος σελάγιζε σαοφροσύνῃ Φερεκύδης 
 ἱστάμενος· σοφίης δὲ θεουδέα κέντρα νομεύων, 
 οὐρανὸν ἐσκοπίαζε, μετάρσιον ὄμμα τιταίνων. 
 
 καὶ σοφὸς Ἡράκλειτος ἔην, θεοείκελος ἀνήρ, 
 ἔνθεον ἀρχαίης Ἐφέσου κλέος, ὅς ποτε μοῦνος 
 ἀνδρομέης ἔκλαιεν ἀνάλκιδος ἔργα γενέθλης. 
 καὶ τύπος ἁβρὸς ἔλαμπεν ἀριστονόοιο Κρατίνου, 
 ὅς ποτε δημοβόροισι πολισσούχοισιν Ἰώνων 
 θυμοδακεῖς ἐθόωσεν ἀκοντιστῆρας ἰάμβους, 
 κῶμον ἀεξήσας, φιλοπαίγμονος ἔργον ἀοιδῆς. 
 εἱστήκει δὲ Μένανδρος, ὃς εὐπύργοισιν Ἀθήναις 
 ὁπλοτέρου κώμοιο σελασφόρος ἔπρεπεν ἀστήρ· 
 πολλάων γὰρ ἔρωτας ἀνέπλασε παρθενικάων, 
 καὶ Χαρίτων θεράποντας ἐγείνατο παῖδας ἰάμβους, 
 ἅρπαγας οἰστρήεντας ἀεδνώτοιο κορείης, 
 μίξας σεμνὸν ἔρωτι μελίφρονος ἄνθος ἀοιδῆς. 
 Ἀμφιτρύων δʼ ἤστραπτεν, ἀπειρογάμῳ τρίχα δάφνῃ 
 στεψάμενος· πᾶσιν μὲν ἐύσκοπος εἴδετο μάντις· 
 ἀλλʼ οὐ μάντις ἔην Ταφίης δʼ ἐπὶ σήματι νίκης 
 στέμμα πολυστρέπτοισιν ἐπάρμενον εἶχεν ἐθείραις, 
 Ἀλκμήνης μενέχαρμος ἀριστοτόκου παρακοίτης, 
 Θουκυδίδης δʼ ἐλέλιξεν ἑὸν νόον ἦν δὲ νοῆσαι 
 οἷά περ ἱστορίης δημηγόρον ἦθος ὑφαίνων 
 δεξιτερὴν γὰρ ἀνέσχε μετάρσιον, ὡς πρὶν ἀείδων 
 Σπάρτης πικρὸν Ἄρηα καὶ αὐτῶν Κεκροπιδάων, 
 Ἑλλάδος ἀμητῆρα πολυθρέπτοιο τιθήνης. 
 
 οὐδʼ Ἁλικαρνησοῦ με παρέδραμε θέσπις ἀηδών, 
 Ἡρόδοτος πολύιδρις, ὃς ὠγυγίων κλέα φωτῶν, 
 ὅσσα περ ἠπείρων δυὰς ἤγαγεν, ὅσσα περ αἰὼν 
 ἔδρακεν ἑρπύζων, ἐνάταις ἀνεθήκατο Μούσαις, 
 μίξας εὐεπίῃσιν Ἰωνίδος ἄνθεα φωνῆς. 
 Θήβης δʼ Ὠγυγίης Ἑλικώνιος ἵστατο κύκνος, 
 Πίνδαρος ἱμερόφωνος, ὃν ἀργυρότοξος Ἀπόλλων 
 ἔτρεφε Βοιωτοῖο παρὰ σκοπιὴν Ἑλικῶνος, 
 καὶ μέλος ἁρμονίης ἐδιδάξατο· τικτομένου γὰρ 
 ἑζόμεναι λιγυροῖσιν ἐπὶ στομάτεσσι μέλισσαι 
 κηρὸν ἀνεπλάσσαντο, σοφῆς ἐπιμάρτυρα μολπῆς. 
 Ξεινοφόων δʼ ἤστραπτε, φεράσπιδος ἀστὸς Ἀθήνης, 
 ὃς πρὶν Ἀχαιμενίδαο μένος Κύροιο λιγαίνων, 
 εἵπετο φωνήεντι Πλατωνίδος ἤθεϊ Μούσης, 
 ἱστορίης φιλάεθλον ἀριστώδινος ὀπώρην 
 συγκεράσας ῥαθάμιγξι φιλαγρύπνοιο μελίσσης. 
 ἵστατο δʼ Ἀλκμάων κεκλημένος οὔνομα μάντις· 
 ἀλλʼ οὐ μάντις ἔην ὁ βοώμενος, οὐδʼ ἐπὶ χαίτης 
 δάφνης εἶχε κόρυμβον· ἐγὼ δʼ Ἀλκμᾶνα δοκεύω, 
 ὃς πρὶν ἐυφθόγγοιο λύρης ἠσκήσατο τέχνην, 
 Δώριον εὐκελάδοισι μέλος χορῇσιν ὑφαίνων. 
 καὶ πρόμος εὐκαμάτων Πομπήιος Αὐσονιήων, 
 φαιδρὸν ἰσαυροφόνων κειμήλιον ἠνορεάων, 
 στειβομένας ὑπὸ ποσσὶν Ἰσαυρίδας εἶχε μαχαίρας, 
 
 σημαίνων ὅτι δοῦλον ὑπὸ ζυγὸν αὐχένα Ταύρου 
 εἴρυσεν, ἀρρήκτῳ πεπεδημένον ἅμματι Νίκης. 
 κεῖνος ἀνήρ, ὃς πᾶσιν ἔην φάος, ὃς βασιλῆος 
 ἠγαθέην ἐφύτευσεν Ἀναστασίοιο γενέθλην. 
 τοῦτο δὲ πᾶσιν ἔδειξεν ἐμὸς σκηπτοῦχος ἀμύμων, 
 δῃώσας σακέεσσιν Ἰσαυρίδος ἔθνεα γαίης. 
 ἵστατο δʼ ἄλλος Ὅμηρος, ὃν οὐ πρόμον εὐεπιάων 
 θέσκελον υἷα Μέλητος ἐυρρείοντος ὀίω, 
 ἀλλʼ ὃν Θρηικίῃσι παρʼ ᾐόσι γείνατο μήτηρ 
 Μοιρὼ κυδαλίμη Βυζαντιάς, ἣν ἔτι παιδνὴν 
 ἔτρεφον εὐεπίης ἡρωίδος ἴδμονα Μοῦσαι· 
 κεῖνος γὰρ τραγικῆς πινυτὴν ἠσκήσατο τέχνην, 
 κοσμήσας ἐπέεσσιν ἑὴν Βυζαντίδα πάτρην. 
 καὶ φίλος Αὐσονίοισι λιγύθροος ἔπρεπε κύκνος 
 πνείων εὐεπίης Βεργίλλιος, ὅν ποτε Ῥώμης 
 Θυμβριὰς ἄλλον Ὅμηρον ἀνέτρεφε πάτριος Ἠχώ.

Anonymi Epigrammatici 
 
 
 εἰς	Διόνυσον, Σεμέλην τὴν μητέρα εἰς οὐρανὸν ἀνάγοντα προηγουμένου Ἑρμοῦ, Σατύρων δὲ καὶ Σιληνῶν μετὰ λαμπάδων προπεμπόντων αὐτούς. 
 τάνδε Διὸς δμαθεῖσαν ἐν ὠδίνεσσι κεραυνῷ, 
 καλλίκομον Κάδμου παῖδα καὶ Ἁρμονίης, 
 ματέρα θυρσοχαρὴς ἀνάγει γόνος ἐξ Ἀχέροντος, 
 τὰν ἄθεον Πενθέως ὕβριν ἀμειβόμενος.

Anonymi Epigrammatici 
 
 
 ὁ β κίων ἔχει Τήλεφον ἀνεγνωρισμένον τῇ ἑαυτοῦ μητρί. 
 τὸν βαθὺν Ἀρκαδίης προλιπὼν πάτον εἵνεκα ματρὸς 
 Αὔγης, τᾶσδʼ ἐπέβην γᾶς Τεϋθραντιάδος, 
 Τήλεφος, Ἡρακλέους φίλος γόνος αὐτὸς ὑπάρχων, 
 ὄφρα μιν ἂψ ἀγάγω ἐς πέδον Ἀρκαδίης.

Anonymi Epigrammatici 
 
 
 ὁ γʼ ἔχει τυφλούμενον Φοίνικα ὑπὸ πατρὸς Ἀμύντορος, καὶ κωλύουσαν Ἀλκιμέδην τὸν οἰκεῖον ἄνδρα. 
 Ἀλκιμέδη ξύνευνον Ἀμύντορα παιδὸς ἐρύκει, 
 φοίνικος δʼ ἐθέλει παῦσαι χόλον γενέτου, 
 
 ὅττι περ ἤχθετο πατρὶ ʽσαόφρονος εἵνεκα μητρός, 
 παλλακίδος δούλης λέκτρα προσιεμένῳ· 
 κεῖνος δʼ αὖ δολίοις ψιθυρίσμασιν ἤχθετο κούρῳ, 
 ἦγε δʼ ἐς ὀφθαλμοὺς λαμπάδα παιδολέτιν,

Anonymi Epigrammatici 
 
 
 ὁ	δʼ ἔχει Πολυμήδην καὶ Κλυτίον τοὺς υἱοὺς Φινέως τοῦ Θρᾳκός, οἵτινες τὴν Φρυγίαν γυναῖκα τοῦ πατρὸς ἐφόνευσαν, ὅτι τῇ
 μητρὶ αὐτῶν Κλεοπάτρᾳ, αὐτὴν ἐπεισῆγεν. 
 μητρυιὰν Κλυτίος καὶ Κλυτόνοος Πολυμήδης 
 κτείνουσι Φρυγίην, ματρὸς ὑπὲρ σφετέρας. 
 Κλειοπάτρη δʼ ἐπὶ τοῖσιν ἀγάλλεται, ἣ πρὶν ἐπεῖδεν 
 τὰν Φινέως γαμετὰν δαμναμένην ὁσίως,

Anonymi Epigrammatici 
 
 
 ὁ ε ἔχει Κρεσφόντην ἀναιροῦντα Πολυφόντην τοῦ πατρὸς τὸν φονέα· ἔστι δὲ καὶ Μερόπη βάκτρον κατέχουσα καὶ συνεργοῦσα τῷ υἱῷ πρὸς τὴν τοῦ ἀνδρὸς ἐκδημίαν. 
 Κρεσφόντου γενέτην πέφνες τὸ πάρος, Πολυφόντα, 
 κουριδίης ἀλόχου λέκτρα θέλων μιάναι· 
 ὀψὲ δέ σοι πάϊς ἧκε φόνῳ γενέτῃ προσαμύνων, 
 καί σε κατακτείνει ματρὸς ὑπὲρ Μερόπας. 
 τοὔνεκα καὶ δόρυ πῆξε μεταφρένῳ, ἁ δʼ ἐπαρήγει, 
 βριθὺ κατὰ κροτάφων βάκτρον ἐρειδομένα.

Anonymi Epigrammatici 
 
 
 ὁ ς ἔχει Πυθῶνα ὑπὸ Ἀπόλλωνος καὶ Ἀρτέμιδος ἀναιρούμενον, καθότι τὴν Λητὼ πορευομένην εἰς Δελφοὺς ἐπὶ τὸ κατασχεῖν [τὸ] μαντεῖον ἐπιφανεὶς διεκώλυσεν. 
 Γηγενέα Πυθῶνα, μεμιγμένον ἑρπετὸν ὁλκοῖς, 
 ἐκνεύει Λατώ, πάγχυ μυσαττομένη· 
 
 σκυλᾶν γὰρ ἐθέλει πινυτὰν θεὸν ἀλλά γε τόξῳ 
 θῆρα καθαιμάσσει Φοῖβος ἀπὸ σκοπιῆς· 
 Δελφὸν δʼ αὖ θήσει τρίπον ἔνθεον ἐκ δʼ ὅδʼ ὀδόντων 
 πικρὸν ἀποπνεύσει ῥοῖζον ὀδυρόμενος

Anonymi Epigrammatici 
 
 
 ὁ ζ ἔχει περὶ τὰ ἀρκτῷα μέρη, Ἀμφίονος καὶ Ζήθου ἱστορίαν προσάπτοντες ταύρῳ τὴν Δίρκην, ὅτι τὴν μητέρα αὐτῶν Ἀντιόπην, διὰ τὴν φθορὰν Λύκῳ ἀνδρὶ αὐτῆς ὑπὸ Νυκτέως τοῦ πατρὸς αὐτῆς παραδοθεῖσαν, ὀργῇ ζηλοτύπῳ ἐνσχεθεῖσα, ἀμέτρως ἐτιμωρήσατο. 
 Ἀμφίων καὶ Ζῆθε, Διὸς σκυλακεύματα, Δίρκην 
 κτείνατε τάνδʼ ὀλέτιν ματέρος Ἀντιόπας, 
 δέσμιον ἣν πάρος εἶχε διὰ ζηλήμονα μῆνιν· 
 νῦν δʼ ἱκέτις αὐτὴ λίσσετʼ ὀδυρομένη. 
 ᾇ γε καὶ ἐκ ταύροιο καθάπτετε δίπλακα σειρήν, 
 ὄφρα δέμας σύρῃ; τῆσδε κατὰ ξυλόχου.

Anonymi Epigrammatici 
 
 
 ἐν	τῷ η ἡ τοῦ Ὀδυσσέως νεκυομαντεία· καθέστηκε τὴν ] ἰδίαν μητέρα Ἀντίκλειαν περὶ τῶν κατὰ τὸν οἶκον ἀνακρίνων. 
 μᾶτερ Ὀδυσσῆος πινυτόφρονος Ἀντίκλεια, 
 ζῶσα μὲν εἰς Ἰθάκην οὐχ ὑπέδεξο πάιν· 
 ἀλλά σε νῦν Ἀχέροντος ἐπὶ ῥηγμῖσι γεγῶσαν 
 θαμβεῖ, ἀνὰ γλυκεροὰν ματέρα δερκόμενος.

Anonymi Epigrammatici 
 
 
 ἐν	τῷ θ Πελίας καὶ Νηλεὺς ἐνλελάξευνται, οἱ Ποσειδῶνος παῖδες, ἐκ δεσμῶν τὴν ἑαυτῶν μητέρα ῥυόμενοι, ἣν πρώην ὁ πατὴρ μὲν Σαλμωνεὺς διὰ τὴν φθορὰν ἔδησεν· ἡ δὲ μητρυιὰ αὐτῆς Σιδηρὼ τὰς βασάνους αὐτῇ ἐπέτεινεν. 
 μὴ Τυρὼ τρύχοι σε περισπείρημα Σιδηροῦς 
 Σαλμωνεῖ γενέτᾳ τῷδʼ ὑποπτησσομένην· 
 
 οὐκέτι γὰρ δουλώσει ἐν ἕρκεσιν, ἐγγύθι λεύσσων 
 Νηλέα καὶ Πελίαν τούσδε καθεξομένους.

Anonymi Epigrammatici 
 
 
 ἐν	δὲ τῷ κατὰ δύσιν πλευρῷ ἐστὶν ἐν ἀρχῇ τοῦ ι πίνακος Εὔνοος γεγλυμμένος καὶ Θόας, οὓς ἐγέννησεν Ὑψιπύλη, ἀναγνωριζόμενοι τῇ μητρί, καὶ τὴν χρυσῆν δεικνύντες ἄμπελον ὅπερ ἦν αὐτοῖς τοὖ γένους σύμβολον, καὶ ῥυόμενοι αὐτὴν τῆς διὰ τὸν Ἀρχεμόρου θάνατον παρʼ Εὐρυδίκῃ τιμωρίας. 
 φαῖνε, Θόαν, Βάκχοιο φυτὸν τόδε· ματέρα γάρ σου 
 ῥύσῃ τοῦ θανάτου, οἰκέτιν Ὑψιπύλαν· 
 ἃ· τὸν ἀπʼ Εὐρυδίκας ἔτλη χόλον, ἦμος † ἀφοῦθαρ 
 ὕδρος ὁ γαγενέτας ὤλεσεν Ἀρχέμορον. 
 στεῖχε δὲ καὶ σὺ λιπὼν Ἀσωπίδος Εὔνοε † κούραν 
 γειναμένην ἄξων Λῆμνον ἐς ἠγαθέην,

Anonymi Epigrammatici 
 
 
 ἐν	τῷ ια ;Πολυδέκτης ὁ Σερίφων βασιλεύς ἀπολιθούμενος ὑπὸ Περσέως τῇ τῆς Γοργόνος κεφαλᾖ, διὰ τὸν τῆς μητρὸς αὐτοῦ γάμον ἐκπέμψας τοῦτον ἐπὶ τὴν τῆς Γοργόνος κεφαλήν, καὶ ὃν καθʼ ἑτέρου θάνατον ἐπενόει γενέσθαἰ τοῦτον αὐτὸς κατὰ τὴν πρόνοιαν τῆς Δίκης ἐδέξατο. 
 ἔτλης καὶ σὺ λέχη Δανάης, Πολύδεκτα, μιαίνειν, 
 δυσφήμοις εὐναῖς τὸν Δίʼ ἀμειψάμενος· 
 ἀνθʼ ὧν ὄμματʼ ἔλυσε τὰ ;Γοργόνος ἐνθάδε Περσεύς, 
 γυῖα λιθουργήσας, ματρὶ χαριζόμενος.

Anonymi Epigrammatici 
 
 
 ἐν	τῷ ιβ Ἰξίων Φόρβαντα καὶ Πολύμηλον ἀναιρῶν διὰ τὸν εἰς τὴν μητέρα τὴν ἰδίαν Μέγαραν γεγενημένον φόνον μηδοπότερον γὰρ αὐτῶν προελομένη γῆμαι, ἀγανακτήσαντες ἐπὶ τούτῳ ἐφόνευσαν. 
 Φόρβαν καὶ Πολύμηλον ὅδʼ Ἰξίων βάλε γαίῃ;, 
 ποινὰν τᾶς ἰδίας ματρὸς ἀμυνόμενος.

Anonymi Epigrammatici 
 
 
 ὁ δὲ ιγ Ἡρακλέα ἄγοντα τὴν μητέρα αὐτοῦ Ἀλκμήνην εἰς τὸ Ἠλύσιον πεδίον, συνοικίζοντα αὐτὴν Ῥαδαμάνθυϊ, αὐτὸν δὲ εἰς θεοὺς δῆθεν ἐγκρινόμενον. 
 Ἀλκίδας ὁ θρασὺς Ῥαδαμάνθυϊ ματέρα τάνδε, 
 Ἀλκμήναν, ὅσιον πρὸς λέχος ἐξέδοτο.

Anonymi Epigrammatici 
 
 
 ἐν δὲ τῷ ιδ Τιτυὸς ὑπὸ ἀπόλλωνος καὶ Ἀρτέμιδος τοξευόμενος ἐπειδὴ τὴν μητέρα αὐτῶν Λητὼ ἐτόλμησεν ὑβρίσαι. 
 μάργε καὶ ἀφροσύνῃ μεμεθυσμένε, τίπτε βιαίως 
 εἰς εὐνὰς ἐτράπης τᾶς Διὸς εὐνέτιδος; 
 ὅς σε δὴ αἵματι φύρσε κατάξια, θηρσὶ δὲ βορρὰν 
 καὶ πτανοῖς ἐπὶ γᾷ εἴασε νῦν ὁσίως.

Anonymi Epigrammatici 
 
 
 ἐν δὲ τῷ ιε Βελλεροφόντης ὑπὸ τοῦ παιδὸς Γλαύκου σῳζόμενος, ἡνίκα κατενεχθεὶς ἀπὸ τοῦ Πηγάσου εἰς τὸ Ἀλήιον πεδϊον, ἔμελλεν ὑπὸ Μεγαπένθους τοῦ Προίτου φονεύεσθαι. 
 οὐκέτι Προιτιάδου φόνον ἔσχεθε Βελλεροφόντης, 
 οὐδʼ ἐκ τοῦ πατρὸς † τειρομένου θάνατον. 
 γλαῦκʼ ἄκραντα † γένους δόλον Ἰοβάτου δʼ ὑπαλύξει, 
 οὕτως γὰρ Μοιρῶν ἐπέκλωσε λίνα. 
 καὶ σὺ πατρὸς φόνον αὐτὸς ἀπήλασας ἐγγύθεν ἐλθών, 
 καὶ μύθων ἐσθλῶν μάρτυς ἐπεφράσαο.

Anonymi Epigrammatici 
 
 
 κατὰ	δὲ τὰς θύρας τοῦ ναοῦ προσιόντων ἐστὶν Αἴολος καὶ Βοιωτός, Ποσειδῶνος παῖδες, ῥυόμενοι ἐκ δεσμῶν τὴν μητέρα .Μελανίππην τῶν περιτεθέντων αὐτῇ διὰ τὴν φθορὰν ὑπὸ τοῦ πατρὸς αὐτῆς, 
 Αἴολε καὶ Βοιωτέ, σοφὸν φιλομήτορα μόχθον 
 πρήξατε, μητέρʼ ἑὴν ῥυόμενοι θανάτου· 
 τοὔνεκα γὰρ καὶ κάρτα πεφήνατε ἄλκιμοι ἄνδρες, 
 ὃς μὲν ἀπʼ Αἰολίης, ὃς δʼ ἀπὸ Βοιωτίης

Anonymi Epigrammatici 
 
 
 ἐν δὲ τῷ ιζ Ἄναπις καὶ Ἀμφίνομος, οἳ ἐκραγέντων τῶν κατὰ Σικελίαν κρατήρων διὰ τοῦ πυρὸς οὐδὲν ἕτερον ἢ τοὺς γονεῖς βαστάσαντες ἔσωσαν. 
 πυρὸς καὶ γαίης

Anonymi Epigrammatici 
 
 
 ἐν δὲ τῷ ιη Κλέοβις ἐστὶ καὶ Βίτων, οἳ τὴν ἑαυτῶν μητέρα Κυδίππην ἱερωμένην ἐν Ἄργει Ἥρας, αὐτοὶ ὑποσχόντες τοὺς αὐχένας τῷ ζυγῷ διὰ τὸ βραδῦναι τὸ σκεῦος τῶν βοῶν, ἱερουργῆσαι ἐποίησαν, καὶ ἡσθεῖσα, φασίν, ἐπὶ τούτῳ ἐκείνη ηὔξατο τῇ θεῷ εἴ τι ἐστι κάλλιστον ἐν ἀνθρώποις, τοῦτο τοῖς παισὶν αὐτῆς ὑπαντῆσαι· καὶ τοῦτο αὐτῆς εὐξαμένης ἐκεῖνοι αὐτονυκτὶ θνήσκουσιν. 
 οὐ ψευδὴς ὅδε μῦθος, ἀληθείῃ δὲ κέκασται, 
 Κυδίππης παίδων εὐσεβίης θʼ ὁσίης. 
 ἡδυχαρὴς γὰρʼ ἔην κόπος ἀνδράσι χʼ ὥριος οὗτος, 
 μητρὸς ἐπʼ εὐσεβίῃ κλεινὸν ἔθεντο πόνον. 
 χαίροιτʼ εἰν ἐνέροισιν ἐπʼ εὐσεβίῃ κλυτοὶ ἄνδρες, 
 καὶ τὸν ἀπʼ αἰώνων μῦθον ἔχοιτε μόνοι.

Claudianus 
 
 
 ἐν δὲ τῷ ιθ Ῥῆμος καὶ Ῥωμύλος ἐκ τῆς Ἀμολίου κολάσεως ῥυόμενοι τὴν μητέρα Σερβιλίαν ὀνόματι· ταύτην γὰρ ὁ Ἄρης φθείρας ἐξ αὐτῆς ἐγέννησεν, καὶ ἐκτεθέντας αὐτοὺς λύκαινα ἔθρεψεν. ἀνδρωθέντες οὖν τὴν μητέρα τῶν δεσμῶν ἔλυσαν, Ῥώμην δὲ κτίσαντες Νομήτορι τὴν βασιλείαν ἀπεκατέστησαν. 
 τόνδε σὺ μὲν παίδων κρύφιον γόνον Ἄρεϊ τίκτεις, 
 Ῥῆμόν τε ξυνῶν καὶ Ῥωμύλον λεχέων, 
 θὴρ δὲ λύκαινʼ ἄνδρωσεν ὑπὸ σπήλυγγι τιθηνός, 
 οἵ σε δυσηκέστων ἥρπασαν ἐκ καμάτων.

Meleager 
 
 
 Μοῦσα φίλα, τίνι τάνδε φέρεις πάγκαρπον ἀοιδάν; 
 ἢ τίς ὁ καὶ τεύξας ὑμνοθετᾶν στέφανον; 
 ἄνυσε μὲν Μελέαγρος, ἀριζάλῳ δὲ Διοκλεῖ 
 μναμόσυνον ταύταν ἐξεπόνησε χάριν, 
 πολλὰ μὲν ἐμπλέξας Ἀνύτης κρίνα, πολλὰ δὲ Μοιροῦς 
 λείρια, καὶ Σαπφοῦς βαιὰ μέν, ἀλλὰ ῥόδα· 
 νάρκισσόν τε τορῶν Μελανιππίδου ἔγκυον ὕμνων, 
 καὶ νέον οἰνάνθης κλῆμα Σιμωνίδεω· 
 σὺν δʼ ἀναμὶξ πλέξας μυρόπνουν εὐάνθεμον ἶριν 
 Νοσσίδος, ἧς δέλτοις κηρὸν ἔτηξεν Ἔρως· 
 τῇ δʼ ἅμα καὶ σάμψυχον ἀφʼ ἡδυπνόοιο Ῥιανοῦ, 
 καὶ γλυκὺν Ἠρίννης παρθενόχρωτα κρόκον, 
 Ἀλκαίου τε λάληθρον ἐν ὑμνοπόλοις ὑάκινθον, 
 καὶ Σαμίου δάφνης κλῶνα μελαμπέταλον 
 ἐν δὲ Λεωνίδεω θαλεροὺς κισσοῖο κορύμβους, 
 Μνασάλκου τε κόμας ὀξυτόρου πίτυος· 
 βλαισήν τε πλατάνιστον ἀπέθρισε Παμφίλου οἴμης, 
 σύμπλεκτον καρύης ἔρνεσι Παγκράτεος, 
 
 Τύμνεὼ τʼ εὐπέταλον λεύκην, χλοερόν τε σίσυμβρον 
 Νικίου, Εὐφήμου τʼ ἀμμότροφον πάραλον 
 ἐν δʼ ἄρα Δαμάγητον, ἴον μέλαν, ἡδύ τε μύρτον 
 Καλλιμάχου, στυφελοῦ μεστὸν ἀεὶ μέλιτος, 
 λυχνίδα τʼ Εὐφορίωνος, ἰδʼ ἐν Μούσαις κυκλάμινον, 
 ὃς Διὸς ἐκ κούρων ἔσχεν ἐπωνυμίην. 
 τῇσι δʼ ἅμʼ Ἡγήσιππον ἐνέπλεκε, μαινάδα βότρυν, 
 Πέρσου τʼ εὐώδη σχοῖνον ἀμησάμενος, 
 σὺν δʼ ἅμα καὶ γλυκὺ μῆλον ἀπʼ ἀκρεμόνων Διοτίμου, 
 καὶ ῥοιῆς ἄνθη πρῶτα Μενεκράτεος, 
 σμυρναίους τε κλάδους Νικαινέτου, ἠδὲ Φαέννου 
 τέρμινθον, βλωθρὴν τʼ ἀχράδα Σιμμίεω· 
 ἐν δὲ καὶ ἐκ λειμῶνος ἀμωμήτοιο σελίνου 
 βαιὰ διακνίζων ἄνθεα Παρθενίδος, 
 λείψανὰ τʼ εὐκαρπεῦντα μελιστάκτων ἀπὸ Μουσέων, 
 ξανθοὺς ἐκ καλάμης Βακχυλίδεω στάχυας· 
 ἐν δʼ ἄρʼ Ἀνακρείοντα, τὸ μὲν γλυκὺ κεῖνο μέλισμα, 
 νέκταρος, εἰς δʼ ἐλέγους ἄσπορον ἀνθέμιον 
 ἐν δὲ καὶ ἐκ φορβῆς σκολιότριχος ἄνθος ἀκάνθης 
 Ἀρχιλόχου, μικρὰς στράγγας ἀπʼ ὠκεανοῦ· 
 τοῖς δʼ ἅμʼ Ἀλεξάνδροιο νέους ὄρπηκας ἐλαίης, 
 ἠδὲ Πολυκλείτου πορφυρέην κύανον. 
 ἐν δʼ ἄρʼ ἀμάρακον ἧκε, Πολύστρατον, ἄνθος ἀοιδῶν, 
 φοίνισσάν τε νέην κύπρον ἀπʼ Ἀντιπάτρου· 
 καὶ μὴν καὶ Συρίαν σταχυότριχα θήκατο νάρδον, 
 ὑμνοθέταν, Ἑρμοῦ δῶρον ἀειδόμενον 
 ἐν δὲ Ποσείδιππόν τε καὶ Ἡδύλον, ἄγριʼ ἀρούρης, 
 Σικελίδεὼ τʼ ἀνέμοις ἄνθεα φυόμενα. 
 
 ναὶ μὴν καὶ χρύσειον ἀεὶ θείοιο Πλάτωνος 
 κλῶνα, τὸν ἐξ ἀρετῆς πάντοθι λαμπόμενον 
 ἄστρων τʼ ἴδριν Ἄρατον ὁμοῦ βάλεν, οὐρανομάκεως 
 φοίνικος κείρας πρωτογόνους ἕλικας, 
 λωτὸν τʼ εὐχαίτην Χαιρήμονος, ἐν φλογὶ μίξας 
 Φαιδίμου, Ἀνταγόρου τʼ εὔστροφον ὄμμα βοός, 
 τάν τε φιλάκρητον Θεοδωρίδεω νεοθαλῆ 
 ἕρπυλλον, κυάμων τʼ ἄνθεα Φανίεω, 
 ἄλλων τʼ ἔρνεα πολλὰ νεόγραφα· τοῖς δʼ ἅμα Μούσης 
 καὶ σφετέρης ἔτι που πρώιμα λευκόια. 
 ἀλλὰ φίλοις μὲν ἐμοῖσι φέρω χάριν ἔστι δὲ μύσταις 
 κοινὸς ὁ τῶν Μουσέων ἡδυεπὴς στέφανος.

Philippus 
 
 
 ἄνθεά σοι δρέψας Ἑλικώνια, καὶ κλυτοδένδρου 
 Πιερίης κείρας πρωτοφύτους κάλυκας, 
 καὶ σελίδος νεαρῆς θερίσας στάχυν, ἀντανέπλεξα 
 τοῖς Μελεαγρείοις ὡς ἴκελον στεφάνοις. 
 ἀλλὰ παλαιοτέρων εἰδὼς κλέος, ἐσθλὲ Κάμιλλε, 
 γνῶθι καὶ ὁπλοτέρων τὴν ὀλιγοστιχίην. 
 Ἀντίπατρος πρέψει στεφάνῳ στάχυς· ὡς δὲ κόρυμβος 
 Κριναγόρας λάμψει δʼ ὡς βότρυς Ἀντίφιλος, 
 Τύλλιος ὡς μελίλωτον, ἀμάρακον ὣς Φιλόδημος· 
 μύρτα δʼ ὁ Παρμενίων· ὡς ῥόδον Ἀντιφάνης· 
 κισσὸς δʼ Αὐτομέδων Ζωνᾶς κρίνα δρῦς δὲ Βιάνωρ· 
 Ἀντίγονος δʼ ἐλάη, καὶ Διόδωρος ἴον 
 Εὔηνον δάφνῃ, συνεπιπλεκτοὺς δὲ περισσοὺς 
 εἴκασον οἷς ἐθέλεις ἄνθεσιν ἀρτιφύτοις.

Agathias Scholasticus 
 
 
 συλλογὴ νέων ἐπιγραμμάτων ἐκτεθεῖσα ἐν Κωνσταντίνου πόλει πρὸς Θεόδωρον Δεκουρίωνα τὸν Κοσμᾶ· εἴρηται δὲ τὰ προοίμια μετὰ τὰς συνεχεῖς ἀκροάσεις τὰς κατʼ ἐκεῖνο καιροῦ γενομένας. 
 οἶμαι μὲν ὑμᾶς, ἄνδρες, ἐμπεπλησμένους 
 ἐκ τῆς τοσαύτης τῶν λόγων πανδαισίας, 
 ἔτι που τὰ σιτία προσκόρως ἐρυγγάνειν· 
 καὶ δὴ κάθησθε τῇ τρυφῇ σεσαγμένοι· 
 λόγων γὰρ ἡμῖν πολυτελῶν καὶ ποικίλων 
 πολλοὶ προθέντες παμμιγεῖς εὐωχίας, 
 περιφρονεῖν πείθουσι τῶν εἰθισμένων. 
 τί δὲ νῦν ποιήσω; μὴ τὰ προὐξειργασμένα 
 οὕτως ἐάσω συντετῆχθαι κείμενα; 
 ἢ καὶ προθῶμαι τῆς ἀγορᾶς ἐν τῷ μέσῳ, 
 παλιγκαπήλοις εὐτελῶς ἀπεμπολῶν; 
 καὶ τίς μετασχεῖν τῶν ἐμῶν ἀνέξεται; 
 τίς δʼ ἂν πρίαιτο τοὺς λόγους τριωβόλου, 
 εἰ μὴ φέροι πως ὦτα μὴ τετρημένα; 
 ἀλλʼ ἐστὶν ἐλπὶς εὐμενῶς τῶν δρωμένων 
 ὑμᾶς μεταλαβεῖν, κοὐ κατεβλακευμένως· 
 ἔθος γὰρ ὑμῖν τῇ προθυμίᾳ μόνῃ 
 τῇ τῶν καλούντων ἐμμετρεῖν τὰ σιτία. 
 καὶ πρός γε τούτῳ δεῖπνον ἠρανισμένον 
 ἥκω προθήσων ἐκ νέων ἡδυσμάτων. 
 ἐπεὶ γὰρ οὐκ ἔνεστιν ἐξ ἐμοῦ μόνου 
 ὑμᾶς μεταλαβεῖν, ἄνδρες, ἀξίας τροφῆς, 
 πολλοὺς ἔπεισα συλλαβεῖν μοι τοῦ πόνου, 
 καὶ συγκαταβαλεῖν καὶ συνεστιᾶν πλέον. 
 
 καὶ δὴ παρέσχον ἀφθόνως οἱ πλούσιοι 
 ἐξ ὧν τρυφῶσι· καὶ παραλαβὼν γνησίως 
 ἐν τοῖς ἐκείνων πέμμασι φρυάττομαι. 
 τοῦτο δέ τις αὐτῶν προσφόρως, δεικνὺς ἐμέ, 
 ἴσως ἐρεῖ πρὸς ἄλλον “ἀρτίως ἐμοῦ 
 μάζαν μεμαχότος μουσικήν τε καὶ νέαν, 
 οὗτος παρέθηκεν τὴν ὑπʼ ἐμοῦ μεμαγμένην.” 
 ταυτὶ μὲν οὖν ἐρεῖ τις † οὐδὲ τῶν σοφωτάτων, 
 τῶν ὀψοποιῶν, ὧν χάριν δοκῶ μόνος 
 εἶναι τοσαύτης ἡγεμὼν πανδαισίας. 
 θαρρῶν γὰρ αὐτοῖς λιτὸν οἴκοθεν μέρος 
 καὐτὸς παρέμιξα, τοῦ δοκεῖν μὴ παντελῶς 
 ξένος τις εἶναι τῶν ὑπʼ ἐμοῦ συνηγμένων. 
 ἀλλʼ ἐξ ἑκάστου σμικρὸν εἰσάγω μέρος, 
 ὅσον ἀπογεῦσαι· τῶν δὲ λοιπῶν εἰ θέλοι 
 τυχεῖν τις ἁπάντων καὶ μετασχεῖν εἰς κόρον, 
 ἴστω γε ταῦτα κατʼ ἀγορὰν ζητητέα. 
 κόσμον δὲ προσθεὶς τοῖς ἐμοῖς πονήμασι, 
 ἐκ τοῦ Βασιλέως τοὺς προλόγους ποιήσομαι· 
 ἅπαντα γάρ μοι δεξιῶς προβήσεται. 
 καί μοι μεγίστων πραγμάτων ὑμνουμένων 
 εὑρεῖν γένοιτο καὶ λόγους ἐπηρμένους. 
 μή τις ὑπαυχενίοιο λιπὼν ζωστῆρα λεπάδνου 
 βάρβαρος ἐς Βασιλῆα βιημάχον ὄμμα τανύσσῃ· 
 μηδʼ ἔτι Περσὶς ἄναλκις ἀναστείλασα καλύπτρην 
 ὄρθιον ἀθρήσειεν ἐποκλάζουσα δὲ γαίῃ, 
 καὶ λόφον αὐχήεντα καταγνάμπτουσα τενόντων, 
 Αὐσονίοις ἄκλητος ὑποκλίνοιτο ταλάντοις. 
 ἑσπερίη θεράπαινα, σὺ δʼ ἐς κρηπῖδα Γαδείρων, 
 καὶ παρὰ πορθμὸνἼβηρα καὶ Ὠκεανίτιδα Θούλην, 
 ἤπιον ἀμπνεύσειας, ἀμοιβαίων δὲ τυράννων 
 
 κράατα μετρήσασα τεῇ κρυφθέντα κονίῃ, 
 θαρσαλέαις παλάμῃσι φίλην ἀγκάζεο Ῥώμην 
 Καυκασίῳ δὲ τένοντι καὶ ἐν ῥηγμῖνι Κυταίῃ, 
 ὁππόθι ταυρείοιο ποδὸς δουπήτορι χαλκῷ 
 σκληρὰ σιδηρείης ἐλακίζετο νῶτα κονίης, 
 σύννομον Ἀδρυάδεσσιν ἀναπλέξασα χορείην 
 Φασιὰς εἱλίσσοιτο φίλῳ σκιρτήματι νύμφη, 
 καὶ καμάτους μέλψειε πολυσκήπτρου βασιλῆος, 
 μόχθον ἀπορρίψασα γιγαντείου τοκετοῖο. 
 μηδὲ γὰρ αὐχήσειεν Ἰωλκίδος ἔμβολον Ἀργοῦς, 
 ὅττι πόνους ἥρωος ἀγασσαμένη Παγασαίου 
 οὐκέτι Κολχὶς ἄρουρα, γονῇ πλησθεῖσα Γιγάντων, 
 εὐπτολέμοις σταχύεσσι μαχήμονα βῶλον ἀνοίγει. 
 κεῖνα γὰρ ἢ μῦθός τις ἀνέπλασεν, ἢ διὰ τέχνης 
 οὐχ ὁσίης τετέλεστο, πόθων ὅτε λύσσαν ἑλοῦσα 
 παρθενικὴ δολόεσσα μάγον κίνησεν ἀνάγκην 
 ἀλλὰ δόλων ἔκτοσθε καὶ ὀρφναίου κυκεῶνος 
 Βάκτριος ἡμετέροισι Γίγας δούπησε βελέμνοις. 
 οὐκέτι μοι χῶρός τις ἀνέμβατος, ἀλλʼ ἐνὶ πόντῳ 
 Ὑρκανίου κόλποιο καὶ ἐς βυθὸν Αἰθιοπῆα 
 Ἰταλικαῖς νήεσσιν ἐρέσσεται ἥμερον ὕδωρ. 
 ἀλλʼ ἴθι νῦν, ἀφύλακτος ὅλην ἤπειρον ὁδεύων, 
 Αὐσόνιε, σκίρτησον, ὁδοιπόρε· Μασσαγέτην δὲ 
 ἀμφιθέων ἀγκῶνα καὶ ἄξενα τέμπεα Σούσων, 
 Ἰνδῴης ἐπίβηθι κατʼ ὀργάδος, ἐν δὲ κελεύθοις 
 εἴποτε διψήσειας, ἀρύεο δοῦλον Ὑδάσπην· 
 ναὶ μὴν καὶ κυανωπὸν ὑπὲρ δύσιν ἄτρομος ἕρπων 
 κύρβιας Ἀλκείδαο μετέρχεο· θαρσαλέως δὲ 
 ἴχνιον ἀμπαύσειας ἐπὶ ψαμάθοισιν Ἰβήρων, 
 ὁππόθι, καλλιρέεθρον ὑπὲρ βαλβῖδα θαλάσσης, 
 δίζυγος ἠπείροιο συναντήσασα κεραίη 
 ἐλπίδας ἀνθρώποισι βατῆς εὔνησε πορείης. 
 
 ἐσχατιὴν δὲ Λίβυσσαν ἐπιστείβων Νασαμώνων 
 ἔρχεο καὶ παρὰ Σύρτιν, ὅπῃ νοτίῃσι θυέλλαις 
 ἐς κλίσιν ἀντίπρωρον ἀνακλασθεῖσα Βορῆος, 
 καὶ ψαφαρὴν ἄμπωτιν ὕπερ, ῥηγμῖνι ἁλίπλῳ 
 ἀνδράσι δῖα θάλασσα πόρον χερσαῖον ἀνοίγει. 
 οὐδὲ γὰρ ὀθνείης σε δεδέξεται ἤθεα γαίης, 
 ἀλλὰ σοφοῦ κτεάνοισιν ὁμιλήσεις Βασιλῆος, 
 ἔνθα κεν ἀίξειας, ἐπεὶ κυκλώσατο κόσμον 
 κοιρανίῃ· Τάναϊς δὲ μάτην ἤπειρον ὁρίζων 
 ἐς Σκυθίην πλάζοιτο καὶ ἐς Μαιώτιδα λίμνην. 
 τοὔνεκεν, ὁππότε πάντα φίλης πέπληθε γαλήνης, 
 ὁππότε καὶ ξείνοιο καὶ ἐνδαπίοιο κυδοιμοῦ 
 ἐλπίδες ἐθραύσθησαν ὑφʼ ἡμετέρῳ Βασιλῆι, 
 δεῦρο, μάκαρ Θεόδωρε, σοφὸν στήσαντες ἀγῶνα 
 παίγνια κινήσωμεν ἀοιδοπόλοιο χορείης. 
 σοὶ γὰρ ἐγὼ τὸν ἄεθλον ἐμόχθεον εἰς σὲ δὲ μύθων 
 ἐργασίην ἤσκησα, μιῇ δʼ ὑπὸ σύζυγι βίβλῳ 
 ἐμπορίην ἤθροισα πολυξείνοιο μελίσσης, 
 καὶ τόσον ἐξ ἐλέγοιο πολυσπερὲς ἄνθος ἀγείρας, 
 στέμμα σοι εὐμύθοιο καθήρμοσα Καλλιοπείης, 
 ὡς φηγὸν Κρονίωνι καὶ ὁλκάδας Ἐννοσιγαίῳ, 
 ὡς Ἄρεϊ ζωστῆρα καὶ Ἀπόλλωνι φαρέτρην, 
 ὡς χέλυν Ἑρμάωνι καὶ ἡμερίδας Διονύσῳ. 
 οἶδα γὰρ ὡς ἄλληκτον ἐμῆς ἱδρῶτι μερίμνης 
 εὖχος ἐπιστάξειεν ἐπωνυμίη Θεοδώρου. 
 πρῶτα δέ σοι λέξαιμι, παλαιγενέεσσιν ἐρίζων, 
 ὅσσαπερ ἐγράψαντο νέης γενετῆρες ἀοιδῆς 
 ὡς προτέροις μακάρεσσιν ἀνειμένα· καὶ γὰρ ἐῴκει 
 γράμματος ἀρχαίοιο σοφὸν μίμημα φυλάξαι. 
 ἀλλὰ πάλιν μετʼ ἐκεῖνα % παλαίτερον εὖχος ἀγείρει 
 ὅσσαπερ ἢ γραφίδεσσι χαράξαμεν ἤ τινι χώρῳ, 
 
 εἴτε καὶ εὐποίητον ἐπὶ βρέτας, εἴτε καὶ ἄλλης 
 τέχνης ἐργοπόνοιο πολυσπερέεσσιν ἀέθλοις. 
 καὶ τριτάτην βαλβῖδα νεήνιδος ἔλλαχε βίβλου 
 ὅσσα θέμις, τύμβοισι τάπερ Θεὸς ἐν μὲν ἀοιδῇ 
 ἐκτελέειν νεύσειεν, ἐν ἀτρεκίῃ δὲ διώκειν. 
 ὅσσα δὲ καὶ βιότοιο πολυσπερέεσσι κελεύθοις 
 γράψαμεν, ἀσταθέος δὲ τύχης σφαλεροῖσι ταλάντοις, 
 δέρκεό μοι βίβλοιο παρὰ κρηπῖδα τετάρτην. 
 ναὶ τάχα καὶ πέμπτοιο χάρις θέλξειεν ἀέθλου, 
 ὁππόθι κερτομέοντες ἐπεσβόλον ἦχον ἀοιδῆς 
 γράψαμεν. ἑκταῖον δὲ μέλος κλέπτουσα Κυθήρη 
 εἰς ὀάρους ἐλέγοιο παρατρέψειε πορείην 
 καὶ γλυκεροὺς ἐς ἔρωτας. ἐν ἑβδομάτῃ δὲ μελίσσῃ 
 εὐφροσύνας Βάκχοιο, φιλακρήτους τε χορείας, 
 καὶ μέθυ, καὶ κρητῆρα, καὶ ὄλβια δεῖπνα νοήσεις.

Agathias Scholasticus 
 
 
 στῆλαι καὶ γραφίδες καὶ κύρβιες, εὐφροσύνης μὲν 
 αἴτια τοῖς ταῦτα κτησαμένοις μεγάλης, 
 ἀλλʼ ἐς ὅσον ζώουσι τὰ γὰρ κενὰ κύδεα φωτῶν 
 ψυχαῖς οἰχομένων οὐ μάλα συμφέρεται 
 ἡ δʼ ἀρετὴ σοφίης τε χάρις καὶ κεῖθι συνέρπει, 
 κἀνθάδε μιμνάζει μνῆστιν ἐφελκομένη. 
 οὕτως οὔτε Πλάτων βρενθύεται οὔτʼ [ἄρʼ] Ὅμηρος 
 χρώμασιν ἢ στήλαις, ἀλλὰ μόνῃ σοφίῃ. 
 ὄλβιοι ὧν μνήμη πινυτῶν ἐνὶ τεύχεσι βίβλων, 
 ἀλλʼ οὐκ ἐς κενεὰς εἰκόνας ἐνδιάει.

Constantinus Cephalas 
 
 
 νέοις ἀνάπτων καρδίας σοφὴν ζέσιν, 
 ἀρχὴν Ἔρωτα τῶν λόγων ποιήσομαι· 
 πυρσὸν γὰρ οὗτος ἐξανάπτει τοῖς νέοις.

Anonymi Epigrammatici 
 
 
 τὴν καταφλεξίπολιν Σθενελαΐδα, τὴν βαρύμισθον, 
 τὴν τοῖς βουλομένοις χρυσὸν ἐρευγομένην 
 γυμνήν μοι διὰ νυκτὸς ὅλης παρέκλινεν ὄνειρος 
 ἄχρι φίλης ἠοῦς προῖκα χαριζομένην. 
 οὐκέτι γουνάσομαι τὴν βάρβαρον, οὐδʼ ἐπʼ ἐμαυτῷ 
 κλαύσομαι, ὕπνον ἔχων κεῖνα χαριζόμενον.

Antipater 
 
 
 ὄρθρος ἔβη, Χρύσιλλα, πάλαι δʼ ἠῷος ἀλέκτωρ 
 κηρύσσων φθονερὴν Ἠριγένειαν ἄγει. 
 ὀρνίθων ἔρροις φθονερώτατος, ὅς με διώκεις 
 οἴκοθεν εἰς πολλοὺς ἠιθέων ὀάρους. 
 γηράσκεις, Τιθωνέ· τί γὰρ σὴν εὐνέτιν Ἠῶ 
 οὕτως ὀρθριδίην ἤλασας ἐκ λεχέων;

Philodemus 
 
 
 τὸν σιγῶντα, Φιλαινί, συνίστορα τῶν ἀλαλήτων 
 λύχνον ἐλαιηρῆς ἐκμεθύσασα δρόσου, 
 ἔξιθι· μαρτυρίην γὰρ Ἔρως μόνος οὐκ ἐφίλησεν 
 ἔμπνουν καὶ πηκτὴν κλεῖε, Φιλαινί, θύρην. 
 καὶ σύ, φίλη Ξανθώ, με· σὺ δʼ, ὦ φιλεράστρια κοίτη, 
 ἤδη τῆς Παφίης ἴσθι τὰ λειπόμενα.

Statyllius Flaccus 
 
 
 ἀργύρεον νυχίων με συνίστορα πιστὸν ἐρώτων 
 οὐ πιστῇ λύχνον Φλάκκος ἔδωκε Νάπῃ, 
 ἧς παρὰ νῦν λεχέεσσι μαραίνομαι, εἰς ἐπιόρκου 
 παντοπαθῆ κούρης αἴσχεα δερκόμενος. 
 Φλάκκε, σὲ δʼ ἄγρυπνον χαλεπαὶ τείρουσι μέριμναι· 
 ἄμφω δʼ ἀλλήλων ἄνδιχα καιόμεθα.

Callimachus 
 
 
 ὤμοσε Καλλίγνωτος Ἰωνίδι, μήποτε κείνης 
 ἕξειν μήτε φίλον κρέσσονα μήτε φίλην. 
 ὤμοσεν· ἀλλὰ λέγουσιν ἀληθέα, τοὺς ἐν ἔρωτι 
 ὅρκους.μὴ δύνειν οὔατʼ ἐς ἀθανάτων. 
 νῦν δʼ ὁ μὲν ἀρσενικῷ θέρεται πυρί· τῆς δὲ ταλαίνης 
 νύμφης, ὡς Μεγαρέων, οὐ λόγος οὐδʼ ἀριθμός. .

Asclepiades 
 
 
 λύχνε, σὲ γὰρ παρεοῦσα τρὶς ὤμοσεν Ἡράκλεια 
 ἥξειν, κοὐχ ἥκει· λύχνε, σὺ δʼ, εἰ θεὸς εἶ, 
 
 τὴν δολίην ἀπάμυνον ὅταν φίλον ἔνδον ἔχουσα 
 παίζῃ, ἀποσβεσθεὶς μηκέτι φῶς πάρεχε.

Meleager 
 
 
 νὺξ ἱερὴ καὶ λύχνε, συνίστορας οὔτινας ἄλλους 
 ὅρκοις, ἀλλʼ ὑμέας, εἱλόμεθʼ ἀμφότεροι 
 χὠ μὲν ἐμὲ στέρξειν, κεῖνον δʼ ἐγὼ οὔ ποτε λείψειν 
 ὠμόσαμεν κοινὴν δʼ εἴχετε μαρτυρίην. 
 νῦν δʼ ὁ μὲν μὲν ὅρκια φησιν ἐν ὕδατι κεῖνα φέρεσθαι, 
 λύχνε, σὺ δʼ ἐν κόλποις αὐτὸν ὁρᾷς ἑτέρων.

Rufinus 
 
 
 Ῥουφῖνος τῇ μῇ γλυκερωτάτῃ Ἐλπίδι πολλὰ 
 χαίρειν, εἰ χαίρειν χωρὶς ἐμοῦ δύναται. 
 οὐκέτι βαστάζω, μὰ τὰ σ’ ὄμματα, τὴν φιλέρημον 
 καὶ τὴν μουνολεχῆ σεῖο διαζυγίην 
 ἀλλʼ αἰεὶ δακρύοισι πεφυρμένος ἢ πὶ Κορησσὸν 
 ἔρχομαι ἢ μεγάλης νηὸν ἐς Ἀρτέμιδος. 
 αὔριον ἀλλὰ πάτρη με δεδέξεται· ἐς δὲ σὸν ὄμμα 
 πτήσομαι, ἐρρῶσθαι μυρία σ’ εὐχόμενος.

Alcaeus 
 
 
 ἐχθαίρω τὸν Ἔρωτα· τί γὰρ βαρὺς οὐκ ἐπὶ θῆρας 
 ὄρνυται, ἀλλʼ ἐπʼ ἐμὴν ἰοβολεῖ κραδίην; 
 τί πλέον, εἰ θεὸς ἄνδρα καταφλέγεί; ἢ τί τὸ σεμνὸν 
 δῃώσας ἀπʼ ἐμῆς ἆθλον ἔχει κεφαλῆς;

Anonymi Epigrammatici 
 
 
 εἰ τοὺς ἐν πελάγει σῴζεις, Κύπρι, κἀμὲ τὸν ἐν γᾷ 
 ναυαγόν, φιλίη, σῶσον ἀπολλύμενον.

Rufinus 
 
 
 λουσάμενοι, Προδίκη, πυκασώμεθα, καὶ τὸν ἄκρατον 
 ἕλκωμεν, κύλικας μείζονας αἰρόμενοι. 
 βαιὸς ὁ χαιρόντων ἐστὶν βίος· εἶτα τὰ λοιπὰ 
 γῆρας κωλύσει, καὶ τὸ τέλος θάνατος.

Philodemus 
 
 
 ἑξήκοντα τελεῖ Χαριτὼ λυκαβαντίδας ὥρας, 
 ἀλλʼ ἔτι κυανέων σύρμα μένει πλοκάμων, 
 κἠν στέρνοις ἔτι κεῖνα τὰ λύγδινα κώνια μαστῶν 
 ἕστηκεν, μίτρης γυμνὰ περιδρομάδος, 
 καὶ χρὼς ἀρρυτίδωτος ἔτʼ ἀμβροσίην, ἔτι πειθὼ 
 πᾶσαν, ἔτι στάζει μυριάδας χαρίτων. 
 ἀλλὰ πόθους ὀργῶντας ὅσοι μὴ φεύγετʼ ἐρασταί, 
 δεῦρʼ ἴτε, τῆς ἐτέων ληθόμενοι δεκάδος.

Rufinus 
 
 
 Εὐρώπης τὸ φίλημα, καὶ ἢν ἄχρι χείλεος ἔλθῃ, 
 ἡδύ γε, κἂν ψαύσῃ μοῦνον ἄκρου στόματος· 
 ψαύει δʼ οὐκ ἄκροις τοῖς χείλεσιν, ἀλλʼ ἐρίσασα 
 τὸ στόμα τὴν ψυχὴν ἐξ ὀνύχων ἀνάγει.

Rufinus 
 
 
 ποῦ νῦν Πραξιτέλης; ποῦ δʼ αἱ χέρες αἱ Πολυκλείτου, 
 αἱ ταῖς πρόσθε τέχναις πνεῦμα χαριζόμεναι ; 
 τίς πλοκάμους Μελίτης εὐώδεας, ἢ πυρόεντα 
 ὄμματα καὶ δειρῆς φέγγος ἀποπλάσεται; 
 ποῦ πλάσται; ποῦ δʼ εἰσὶ λιθοξόοι; ἔπρεπε τοίῃ 
 μορφῇ νηὸν ἔχειν, ὡς μακάρων ξοάνῳ.

Marcus Argentarius 
 
 
 μήνη χρυσόκερως, δέρκευ τάδε, καὶ περιλαμπεῖς 
 ἀστέρες, οὓς κόλποις Ὠκεανὸς δέχεται, 
 ὥς με μόνον προλιποῦσα μυρόπνοος ᾤχετʼ Ἀρίστη· 
 ἑκταίην δʼ εὑρεῖν τὴν μάγον οὐ δύναμαι. 
 ἀλλʼ ἔμπης αὐτὴν ζωγρήσομεν, ἢν ἐπιπέμψω 
 Κύπριδος ἰχνευτὰς ἀργυρέους σκύλακας.

Gaetulicus I 
 
 
 ἀγχιάλου ῥηγμῖνος ἐπίσκοπε, σοὶ τάδε πέμπω 
 ψαιστία καὶ λιτῆς δῶρα θυηπολίης· 
 αὔριον Ἰονίου γὰρ ἐπὶ πλατὺ κῦμα περήσω, 
 σπεύδων ἡμετέρης κόλπον ἐς Εἰδοθέης· 
 οὔριος ἀλλʼ ἐπίλαμψον ἐμῷ καὶ ἔρωτι καὶ ἱστῷ, 
 δεσπότι καὶ θαλάμων, Κύπρι, καὶ ἠιόνων.

Rufinus 
 
 
 μᾶλλον τῶν σοβαρῶν τὰς δουλίδας ἐκλεγόμεσθα, 
 οἱ μὴ τοῖς σπαταλοῖς κλέμμασι τερπόμενοι. 
 ταῖς μὲν χρὼς ἀπόδωδε μύρου, σοβαρόν τε φρύαγμα, 
 καὶ μέχρι † κινδύνου ἑσπομένη σύνοδος· 
 ταῖς δὲ χάρις καὶ χρὼς ἴδιος, καὶ λέκτρον ἑτοῖμον, 
 δώροις ἐκ σπατάλης οὐκ † ἀλεγιζόμενον. 
 μιμοῦμαι Πύρρον τὸν Ἀχιλλέος, ὃς προέκρινεν 
 Ἑρμιόνης ἀλόχου τὴν λάτριν Ἀνδρομάχην.

Rufinus 
 
 
 οὐκέτι παιδομανὴς ὡς πρίν ποτε, νῦν δὲ καλοῦμαι 
 θηλυμανής, καὶ νῦν δίσκος ἐμοὶ κρόταλον· 
 
 ἀντὶ δέ μοι παίδων ἀδόλου χροὸς ἤρεσε γύψου 
 χρώματα, καὶ φύκους ἄνθος ἐπεισόδιον. 
 βοσκήσει δελφῖνας ὁ δενδροκόμης Ἐρύμανθος, 
 καὶ πολιὸν πόντου κῦμα θοὰς ἐλάφους.

Honestus 
 
 
 οὔτε με παρθενικῆς τέρπει γάμος, οὔτε γεραιῆς· 
 τὴν μὲν ἐποικτείρω, τὴν δὲ καταιδέομαι. 
 εἴη μήτʼ ὄμφαξ, μήτʼ ἀσταφίς· ἡ δὲ πέπειρος 
 ἐς Κύπριδος θαλάμους ὥρια καλλοσύνη,

Rufinus 
 
 
 οὐκ ἔλεγον, Προδίκη, Γηράσκομεν ; οὐ προεφώνουν 
 
 ἥξουσιν ταχέως αἱ διαλυσίφιλοι ; 
 
 νῦν ῥυτίδες καὶ θρὶξ πολιὴ καὶ σῶμα ῥακῶδες, 
 καὶ στόμα τὰς προτέρας οὐκέτʼ ἔχον χάριτας. 
 μή τις σοι, μετέωρε, προσέρχεται, ἢ κολακεύων 
 λίσσεται; ὡς δὲ τάφον νῦν σε παρερχόμεθα.

Rufinus 
 
 
 σοί με λάτριν γλυκύδωρος Ἔρως παρέδωκε, Βοῶπι, 
 ταῦρον ὑποζεύξας εἰς πόθον αὐτόμολον, 
 αὐτοθελῆ, πάνδουλον, ἑκούσιον, αὐτοκέλευστον, 
 αἰτήσοντα πικρὴν μήποτʼ ἐλευθερίην 
 ἄχρι, φίλη, πολιῆς καὶ γήραος· ὄμμα βάλοι δὲ 
 μήποτʼ ἐφʼ ἡμετέραις ἐλπίσι βασκανίη.

Callimachus 
 
 
 οὕτως ὑπνώσαις, Κωνώπιον, ὡς ἐμὲ ποιεῖς 
 κοιμᾶσθαι ψυχροῖς τοῖσδε παρὰ προθύροις 
 οὕτως ὑπνώσαις, ἀδικωτάτη, ὡς τὸν ἐραστὴν 
 κοιμίζεις· ἐλέου δʼ οὐδʼ ὄναρ ἠντίασας. 
 γείτονες οἰκτείρουσι· σὺ δʼ οὐδʼ ὄναρ . ἡ πολιὴ δὲ 
 αὐτίκʼ ἀναμνήσει ταῦτά σε πάντα κόμη.

Meleager 
 
 
 ψυχή μοι προλέγει φεύγειν πόθον Ἡλιοδώρας, 
 δάκρυα καὶ ζήλους τοὺς πρὶν ἐπισταμένη. 
 φησὶ μὲν ἀλλὰ φυγεῖν οὔ μοι σθένος· ἡ γὰρ ἀναιδὴς 
 αὐτὴ καὶ προλέγει, καὶ προλέγουσα φιλεῖ.

Philodemus 
 
 
 ὁσσάκι Κυδίλλης ὑποκόλπιος, εἴτε κατʼ ἦμαρ, 
 εἴτʼ ἀποτολμήσας ἤλυθον ἑσπέριος, 
 οἶδʼ ὅτι πὰρ κρημνὸν τέμνω πόρον, οἶδʼ ὅτι ῥιπτῶ 
 πάντα κύβον κεφαλῆς αἰὲν ὕπερθεν ἐμῆς. 
 ἀλλὰ τί μοι πλέον ἐστί; † γὰρ θρασύς, ἠδʼ ὅταν ἕλκῃ 
 πάντοτʼ Ἔρως, ἀρχὴν οὐδʼ ὄναρ οἶδε φόβου.

Anonymi Epigrammatici 
 
 
 εἴτε σε κυανέῃσιν ἀποστίλβουσαν ἐθείραις, 
 εἴτε πάλιν ξανθαῖς εἶδον, ἄνασσα, κόμαις, 
 ἴση ἀπʼ ἀμφοτέρων λάμπει χά̆ς. ἦ ῥά γε ταύταις 
 θριξὶ συνοικήσει καὶ, πολιῇσιν Ἔρως.

Rufinus 
 
 
 ποῦ σοι κεῖνα, Μέλισσα, τὰ χρύσεα καὶ περίοπτα 
 τῆς πολυθρυλήτου κάλλεα φαντασίης; 
 ποῦ δʼ ὀφρύες, καὶ γαῦρα φρονήματα, καὶ μέγας αὐχὴν, 
 καὶ σοβαρῶν ταρσῶν χρυσοφόρος σπατάλη; 
 νῦν πενιχρὴ ψαφαρή τε κόμη, παρὰ ποσσί τε τρύχη· 
 ταῦτα τὰ τῶν σπαταλῶν τέρματα παλλακίδων.

Rufinus 
 
 
 νῦν μοι χαῖρε λέγεις, ὅτε σου τὸ πρόσωπον ἀπῆλθεν 
 κεῖνο, τὸ τῆς λύγδου, βάσκανε, λειότερον· 
 νῦν μοι προσπαίζεις, ὅτε τὰς τρίχας ἠφάνικάς σου, 
 τὰς ἐπὶ τοῖς σοβαροῖς αὐχέσι πλαζομένας. 
 μηκέτι μοι, μετέωρε, προσέρχεο, μηδὲ συνάντα· 
 ἀντὶ ῥόδου γὰρ ἐγὼ τὴν βάτον οὐ δέχομαι.

Callicter 
 
 
 ἁδὺ τὸ βινεῖν ἐστι· τίς οὐ λέγει; ἀλλʼ ὅταν αἰτῇ 
 χαλκόν, πικρότερον γίνεται ἐλλεβόρου.

Antipater 
 
 
 πάντα καλῶς, τό γε μήν, χρυσῆν ὅτι τὴν Ἀφροδίτην, 
 ἔξοχα καὶ πάντων εἶπεν ὁ Μαιονίδας. 
 ἢν μὲν γὰρ τὸ χάραγμα φέρῃς, φίλος, οὔτε θυρωρὸς 
 ἐν ποσίν, οὔτε κύων ἐν προθύροις δέδεται· 
 ἢν δʼ ἑτέρως ἔλθῃς, καὶ ὁ Κέρβερος. ὦ πλεονέκται, 
 οἱ πλούτου, πενίην ὡς ἀδικεῖτε νόμοι.

Antipater 
 
 
 χρύσεος ἦν γενεὴ καὶ χάλκεος ἀργυρέη τε 
 πρόσθεν· παντοίη δʼ ἡ Κυθέρεια τανῦν, 
 καὶ χρυσοῦν τίει, καὶ χάλκεον ἄνδρʼ ἐφίλησεν, 
 καὶ τοὺς ἀργυρέους οὔ ποτʼ ἀποστρέφεται. 
 Νέστωρ ἡ Παφίη. δοκέω δʼ ὅτι καὶ Δανάῃ Ζεὺς 
 οὐ χρυσός, χρυσοῦς δʼ ἦλθε φέρων ἑκατόν.

Marcus Argentarius 
 
 
 ποιεῖς πάντα, Μέλισσα, φιλανθέος ἔργα μελίσσης· 
 οἶδα καὶ ἐς κραδίην τοῦτο, γύναι, τίθεμαι. 
 καὶ μέλι μὲν στάζεις ὑπὸ χείλεσιν ἡδὺ φιλεῦσα· 
 ἢν δʼ αἰτῇς, κέντρῳ τύμμα φέρεις ἄδικον.

Parmenion 
 
 
 ἐς Δανάην ἔρρευσας, Ὀλύμπιε, χρυσός, ἵνʼ ἡ παῖς 
 ὡς δώρῳ πεισθῇ, μὴ τρέσῃ ὡς Κρονίδην.

Parmenion 
 
 
 ὁ Ζεὺς τὴν Δανάην χρυσοῦ, κἀγὼ δέ σε χρυσοῦ· 
 πλείονα γὰρ δοῦναι τοῦ Διὸς οὐ δύναμαι.

Rufinus 
 
 
 πυγὰς αὐτὸς ἔκρινα τριῶν εἵλοντο γὰρʼ αὐταὶ, 
 δείξασαι γυμνὴν ἀστεροπὴν μελέων. 
 καὶ ῥʼ ἡ μὲν τροχαλοῖς σφραγιζομένη γελασίνοις 
 λευκῇ ἀπὸ γλουτῶν ἤνθεεν εὐαφίῃ· 
 
 τῆς δὲ διαιρομένης φοινίσσετο χιονέη σάρξ,. 
 πορφυρέοιο ῥόδου μᾶλλον ἐρυθροτέρη· 
 ἡ δὲ γαληνιόωσα χαράσσετο κύματι κωφῷ, 
 αὐτομάτη τρυφερῷ χρωτὶ σαλευομένη. 
 εἰ ταύτας ὁ κριτὴς ὁ θεῶν ἐθεήσατο πυγάς, 
 οὐκέτʼ ἂν οὐδʼ ἐσιδεῖν ἤθελε τὰς προτέρας.

Rufinus 
 
 
 ἤρισαν ἀλλήλαις Ῥοδόπη, Μελίτη, Ῥοδόκλεια, 
 τῶν τρισσῶν τίς ἔχει κρείσσονα μηριόνην, 
 καί με κριτὴν εἵλοντο· καὶ ὡς θεαὶ αἱ περίβλεπτοι 
 ἔστησαν γυμναί, νέκταρι λειβόμεναι. 
 καὶ Ῥοδόπης μὲν ἔλαμπε μέσος μηρῶν Πολύφημος 
 οἷα ῥοδὼν πολίῳ σχιζόμενος ζεφύρῳ 
 
 τῆς δὲ Ῥοδοκλείης ὑάλῳ ἴσος, ὑγρομέτωπος, 
 οἷα καὶ ἐν νηῷ πρωτογλυφὲς ξόανον. 
 ἀλλὰ σαφῶς ἃ πέπονθε Πάρις διὰ τὴν κρίσιν εἰδὼς, 
 τὰς τρεῖς ἀθανάτας εὐθὺ συνεστεφάνουν.

Rufinus 
 
 
 Μήτʼ ἰσχνὴν λίην περιλάμβανε, μήτε παχεῖαν 
 τούτων δʼ ἀμφοτέρων τὴν μεσότητα θέλε. 
 τῇ μὲν γὰρ λείπει σαρκῶν χύσις, ἡ δὲ περισσὴν 
 κέκτηται· λεῖπον μὴ θέλε, μηδὲ πλέον·

Nicarchus II 
 
 
 εὐμεγέθης πείθει με καλὴ γυνή, ἄν τε καὶ ἀκμῆς 
 ἅπτητʼ, ἄν τε καὶ ᾖ, Σιμύλε, πρεσβυτέρη. 
 ἡ μὲν γάρ με νέα περιλήψεται, ἡ δὲ παλαιὴ 
 γραῖά με καὶ ῥυσή, Σιμύλε, λειχάσεται.

Nicarchus II 
 
 
 οὐκ ἀποθνῄσκειν δεῖ με; τί μοι μέλει, ἤν τε ποδαγρὸς 
 ἤν τε δρομεὺς γεγονὼς εἰς Ἀίδην ὑπάγω; 
 πολλοὶ γάρ μʼ ἀροῦσιν. ἔα χωλόν με γενέσθαι· 
 τῶνδʼ ἕνεκεν γὰρ ἴδʼ ὡς οὔποτʼ ἐῶ θιάσους.

Nicarchus II 
 
 
 τῆς μητρὸς μὴ ἄκουε, Φιλουμένη· ἢν γὰρ ἀπέλθω 
 καὶ θῶ ἅπαξ ἔξω τὸν πόδα τῆς πόλεως, 
 τῶν καταπαιζόντων μὴ σχῇς λόγον, ἀλλὰ γʼ ἐκείνοις 
 ἐμπαίξασ’, ἄρξαι πλεῖον ἐμοῦ τι ποεῖν 
 πάντα λίθον κίνει. σαυτὴν τρέφε, καὶ γράφε πρός με 
 εἰς ποίην ἀκτὴν εὐφρόσυνον γέγονας. 
 εὐτακτεῖν πειρῶ· τὸ δʼ ἐνοίκιον, ἤν τι περισσὸν 
 γίνηται, καὶ ἐμοὶ φρόντισον ἱμάτιον. 
 ἢν ἐν γαστρὶ λάβῃς, τέκε, ναὶ τέκε μὴ θορυβηθῇς· 
 εὑρήσει πόθεν ἔστʼ, ἐλθὸν ἐς ἡλικίην.

Rufinus 
 
 
 τίς γυμνὴν οὕτω σε καὶ ἐξέβαλεν καὶ ἔδειρεν; 
 τίς ψυχὴν λιθίνην εἶχε, καὶ οὐκ ἔβλεπε; 
 μοιχὸν ἴσως ηὕρηκεν ἀκαίρως κεῖνος ἐσελθών. 
 γινόμενον πᾶσαι τοῦτο ποοῦσι, τέκνον. 
 πλὴν ἀπὸ νῦν, ὅταν ᾖ τις ἔσω, κεῖνος δʼ ὅταν ἔξω, 
 τὸ πρόθυρον σφήνου, μὴ πάλι ταὐτὸ πάθῃς.

Rufinus 
 
 
 μισῶ τὴν ἀφελῆ, μισῶ τὴν σώφρονα λίαν· 
 ἡ μὲν γὰρ βραδέως, ἡ δὲ θέλει ταχέως.

Rufinus 
 
 
 ἐκβάλλει γυμνήν τις, ἐπὴν εὕρῃ ποτὲ μοιχόν, 
 ὡς μὴ μοιχεύσας, ὡς ἀπὸ Πυθαγόρου; 
 εἶτα, τέκνον, κλαίουσα κατατρίψεις τὸ πρόσωπον, 
 καὶ παραριγώσεις μαινομένου προθύροις; 
 ἔκμαξαι, μὴ κλαῖε, τέκνον χεὑρήσομεν ἄλλον, 
 τὸν μὴ καὶ τὸ βλέπειν εἰδότα καὶ τὸ δέρειν.

Rufinus 
 
 
 Λέμβιον, ἡ δʼ ἑτέρα Κερκούριον, αἱ δύʼ ἑταῖραι 
 αἰὲν ἐφορμοῦσιν τῷ Σαμίων λιμένι. 
 ἀλλά, νέοι, πανδημὶ τὰ λῃστρικὰ τῆς Ἀφροδίτης 
 φεύγεθʼ· ὁ συμμίξας καὶ καταδὺς πίεται.

Callicter 
 
 
 Παρθενικὰ κούρα τὰ ἃ κέρματα πλείονα ποιεῖ, 
 οὐκ ἀπὸ τᾶς τέχνας, ἀλλʼ ἀπὸ τᾶς φύσιος.

Philodemus 
 
 
 
 α. χαιρε σύ. β. καὶ σύ γε χαῖρε. α. τί δεῖ σε καλεῖν; β. σὲ δέ; α. μή πω 
 τοῦτο φιλόσπουδος. β. μηδὲ σύ· α. μὴ τινʼ ἔχεις; 
 
 β. ἀεὶ τὸν φιλέοντα α. θέλεις ἅμα σήμερον ἡμῖν 
 δειπνεῖν; β. εἰ σὺ θέλεις. α. εὖγε· πόσου παρέσῃ; 
 
 β. μηδέν μοι προδίδου. α. τοῦτο ξένον. β. ἀλλʼ ὅσον ἄν σοι 
 κοιμηθέντι δοκῇ, τοῦτο δός. α. οὐκ ἀδικεῖς. 
 
 ποῦ γίνῃ; πέμψω. β. καταμάνθανε. α. πηνίκα δʼ ἥξεις; 
 
 β. ἣν σὺ θέλεις ὥρην. α. εὐθὺ θέλω. β. πρόαγε.

Rufinus 
 
 
 πολλάκις ἠρασάμην σε λαβὼν ἐν νυκτί, Θάλεια, 
 πληρῶσαι θαλερῇ θυμὸν ἐρωμανίῃ·̓· 
 νῦν δʼ ὅτε μοι γυμνὴ γλυκεροῖς; μελέεσσι πέπλησαι, 
 ἔκλυτος ὑπναλέῳ γυῖα κέκμηκα κόπῳ. 
 θυμὲ τάλαν, τί πέπονθας; ἀνέγρεο, μηδʼ ἀπόκαμνε· 
 ζητήσεις ταύτην τὴν ὑπερευτυχίην.

Rufinus 
 
 
 ὄμματα μὲν χρύσεια, καὶ ὑαλόεσσα παρειή, 
 καὶ στόμα πορφυρέης τερπνότερον κάλυκος, 
 δειρὴ λυγδινέη, καὶ στήθεα μαρμαίροντα, 
 καὶ πόδες ἀργυρέης λευκότεροι Θέτιδος. 
 εἰ δέ τι καὶ πλοκαμῖσι διαστίλβουσιν ἄκανθαι, 
 τῆς λευκῆς καλάμης οὐδὲν ἐπιστρέφομαι.

Gallus 
 
 
 ἡ τρισὶ λειτουργοῦσα πρὸς ἓν τάχος ἀνδράσι Λύδη, 
 τῷ μὲν ὑπὲρ νηδύν, τῷ δʼ ὑπό, τῷ δʼ ὄπιθεν, 
 εἰσδέχομαι φιλόπαιδα, γυναικομανῆ, φιλυβριστήν. 
 εἰ σπεύδεις, ἐλθὼν σὺν δυσί, μὴ κατέχου.

Anonymi Epigrammatici 
 
 
 καὶ πενίη καὶ ἔρως δύο μοι κακά· καὶ τὸ μὲν οἴσω 
 κούφως· πῦρ δὲ φέρειν Κύπριδος οὐ δύναμαι.

Anonymi Epigrammatici 
 
 
 ;Ἡράσθην, ἐφίλουν, ἔτυχον, κατέπραξʼ, ἀγαπῶμαι· 
 τίς δέ, καὶ ἧς, καὶ πῶς, ἡ θεὸς οἶδε μόνη.

Dioscorides 
 
 
 ὅρκον κοινὸν Ἔρωτʼ ἀνεθήκαμεν ὅρκος ὁ πιστὴν 
 Ἀρσινόης θέμενος Σωσιπάτρῳ φιλίην. 
 ἀλλʼ ἡ μὲν ψευδὴς κενὰ δʼ ὅρκια, τῷ δʼ ἐφυλάχθη 
 ἵμερος· ἡ δὲ θεῶν οὐ φανερὴ δύναμις. 
 θρήνους, ὦ Ὑμέναιε, παρὰ κληῖσιν ἀΰσαις 
 Ἀρσινόης, παστῷ μεμψάμενος προδότῃ].

Dioscorides 
 
 
 ἡ πιθανὴ μʼ ἔτρωσεν Ἀριστονόη, φίλʼ Ἄδωνι, 
 κοψαμένη τῇ σῇ στήθεα πὰρ καλύβῃ. 
 εἰ δώσει ταύτην καὶ ἐμοὶ χάριν, ἢν ἀποπνεύσω, 
 μὴ πρόφασις, σύμπλουν σύμ με λαβὼν ἀπάγου.

Dioscorides 
 
 
 μήποτε γαστροβαρῆ πρὸς σὸν λέχος ἀντιπρόσωπον 
 παιδογόνῳ κλίνῃς Κύπριδι τερπόμενος. 
 μεσσόθι γὰρ μέγα κῦμα καὶ οὐκ ὀλίγος πόνος ἔσται, 
 τῆς μὲν ἐρεσσομένης, σοῦ δὲ σαλευομένου. 
 ἀλλὰ πάλιν στρέψας ῥοδοειδέι τέρπεο πυγῇ, 
 τὴν ἄλοχον νομίσας ἀρσενόπαιδα Κύπριν.

Dioscorides 
 
 
 Δωρίδα τὴν ῥοδόπυγον ὑπὲρ λεχέων διατείνας 
 ἅψεσιν ἐν χλοερῖς ἀθάνατος γέγονα. 
 
 ἡ γὰρ ὑπερφυέεσσι μέσον διαβᾶσά με ποσσίν, 
 ἤνυσεν ἀκλινέως τὸν Κύπριδος δόλιχον; 
 ὄμμασι νωθρὰ βλέπουσα· τὰ δʼ ἠύτε πνεύματι φύλλα, 
 ἀμφισαλευομένης, ἔτρεμε πορφύρεα, 
 μέχρις ἀπεσπείσθη λευκὸν μένος ἀμφοτέροισιν, 
 καὶ Δωρὶς παρέτοις ἐξεχύθη μέλεσι.

Dioscorides 
 
 
 ἐκμαίνει χείλη με ῥοδόχροα, ποικιλόμυθα, 
 ψυχοτακῆ στόματος νεκταρέου πρόθυρα, 
 καὶ γλῆναι λασίαισιν ὑπʼ ὀφρύσιν ἀστράπτουσαι, 
 σπλάγχνων ἡμετέρων δίκτυα καὶ παγίδες, 
 καὶ μαζοὶ γλαγόεντες, ἐύζυγες, ἱμερόεντες, 
 εὐφυέες, πάσης τερπνότεροι κάλυκος. 
 ἀλλὰ τί μηνύω κυσὶν ὀστέα; μάρτυρὲς εἰσιν 
 τῆς ἀθυροστομίης οἱ Μίδεοι κάλαμοι.

Meleager 
 
 
 τὴν περιφρυγομένην ψυχὴν ἂν πολλάκι καίῃς, 
 φεύξετʼ, Ἔρως· καὐτή, σχέτλιʼ, ἔχει πτέρυγας.

Archias 
 
 
 νήπιʼ Ἔρως, πορθεῖς μὲ τὸ κρήγυον εἴς μὲ κένωσον 
 πᾶν σὺ βέλος, λοιπὴν μηκέτʼ ἀφεὶς γλυφίδα, 
 ὡς ἂν μοῦνον ἕλοις ἰοῖς ἐμέ, καί τινα χρῄζων 
 ἄλλον ὀιστεῦσαι, μηκέτʼ ἔχοις ἀκίδα.

Archias 
 
 
 
 φεύγειν δεῖ τὸν Ἔρωτα κενὸς πόνος· οὐ γὰρ ἀλύξω 
 πεζὸς ὑπὸ πτηνοῦ πυκνὰ διωκόμενος.

Rufinus 
 
 
 παρθένος ἀργυρόπεζος ἐλούετο, χρύσεα μαζῶν 
 χρωτὶ γαλακτοπαγεῖ μῆλα διαινομένη· 
 πυγαὶ δʼ ἀλλήλαις περιηγέες εἱλίσσοντο, 
 ὕδατος ὑγροτέρῳ χρωτὶ σαλευόμεναι. ˘ ˘ 
 τὸν δʼ ὑπεροιδαίνοντα κατέσκεπε πεπταμένη χεὶρ 
 οὐχ ὅλον Εὐρώταν, ἀλλʼ ὅσον ἠδύνατο.

Rufinus 
 
 
 τῇ κυανοβλεφάρῳ παίζων κόνδακα Φιλίππῃ, 
 ἐξ αὐτῆς κραδίης ἡδὺ γελᾶν ἐπόουν· ¯ 
 “δώδεκά σοι βέβληκα, καὶ αὔριον ἄλλα βαλῶ σοι, 
 ἢ πλέον, ἠὲ πάλιν δώδεκʼ ἐπιστάμενος.” 
 εἶτα κελευομένη † ἦλθεν γελάσας δὲ πρὸς αὐτήν 
 
 εἴθε σε καὶ νύκτωρ ἐρχομένην ἐκάλουν.

Rufinus 
 
 
 οὔπω σου τὸ καλὸν χρόνος ἔσβεσεν, ἀλλʼ ἔτι πολλὰ 
 λείψανα τῆς προτέρης σῴζεται ἡλικίης, ˘ ˘ 
 καὶ χάριτες μίμνουσιν ἀγήραοι, οὐδὲ τὸ κάλλος 
 τῶν ἱλαρῶν μήλων ἢ ῥόδου ἐξέφυγεν. 
 ὦ πόσσους κατέφλεξε τὸ πρὶν θεοείκελον ἄνθος.

Marcus Argentarius 
 
 
 Ἀντιγόνη, Σικελὴ πάρος ἦσθά μοι· ὡς δʼ ἐγενήθης 
 Αἰτωλή, κἀγὼ Μῆδος ἰδοὺ γέγονα.

Asclepiades 
 
 
 Νῖφε, χαλαζοβόλει, ποίει σκότος, αἶθε, κεραύνου, 
 πάντα τὰ πορφύροντʼ ἐν χθονὶ σεῖε νέφη. 
 
 ἢν γάρ με κτείνῃς, τότε παύσομαι· ἢν δὲ μʼ ἀφῇς ζῆν, 
 καὶ διαδὺς τούτων χείρονα, κωμάσομαι 
 ἕλκει γάρ μʼ ὁ κρατῶν καὶ σοῦ θεός, ᾧ ποτε πεισθείς, 
 Ζεῦ, διὰ χαλκείων χρυσὸς ἔδυς θαλάμων.

Anonymi Epigrammatici 
 
 
 αἰετὸς ὁ Ζεὺς ἦλθεν ἐπʼ ἀντίθεον Γανυμήδην, 
 κύκνος ἐπὶ ξανθὴν μητέρα τὴν Ἑλένης. 
 οὕτως ἀμφότερʼ ἐστὶν ἀσύγκριτα· τῶν δύο δʼ αὐτῶν 
 ἄλλοις ἄλλο δοκεῖ κρεῖσσον, ἐμοὶ τὰ δύο.

Rufinus 
 
 
 εὐκαίρως μονάσασαν ἰδὼν Προδίκην ἱκέτευον, 
 καὶ τῶν ἀμβροσίων ἁψάμενος γονάτων, 
 
 σῶσον, ἔφην, “ἄνθρωπον ἀπολλύμενον παρὰ μικρόν 
 καὶ φεῦγον ζωῆς πνεῦμα σύ μοι χάρισαι.” 
 ταῦτα λέγοντος ἔκλαυσεν ἀποψήσασα δὲ δάκρυ, 
 ταῖς τρυφεραῖς ἡμᾶς χερσὶν ὑπεξέβαλεν.

Capito 
 
 
 κάλλος ἄνευ χαρίτων τέρπει μόνον, οὐ κατέχει δέ, 
 ὡς ἄτερ ἀγκίστρου νηχόμενον δέλεαρ.

Polemon I 
 
 
 ἢ τὸ φιλεῖν περίγραψον, Ἔρως, ὅλον, ἢ τὸ φιλεῖσθαι 
 πρόσθες, ἵνʼ ἢ λύσῃς τὸν πόθον, ἢ κεράσῃς.

Rufinus 
 
 
 Παλλὰς ἐσαθρήσασα καὶ Ἥρη χρυσοπέδιλος 
 Μαιονίδʼ, ἐκ κραδίης ἴαχον ἀμφότεραι· 
 “οὐκέτι γυμνούμεσθα· κρίσις μία ποιμένος ἀρκεῖ· 
 οὐ καλὸν ἡττᾶσθαι δὶς περὶ καλλοσύνης.”

Rufinus 
 
 
 κάλλος ἔχεις Κύπριδος;, Πειθοῦς στόμα, σῶμα καὶ ἀκμὴν 
 εἰαρινῶν Ὡρῶν, φθέγμα δὲ Καλλιόπης, 
 νοῦν καὶ σωφροσύνην Θέμιδος, καὶ χεῖρας Ἀθήνης· 
 σὺν σοὶ δʼ αἱ Χάριτες τέσσαρές εἰσι, Φίλη.

Palladas 
 
 
 Πρωτομάχου πατρὸς καὶ Νικομάχης γεγαμηκὼς 
 θυγατέρα, Ζήνων, ἔνδον ἔχεις πόλεμον. 
 ζήτει Λυσίμαχον μοιχὸν φίλον, ὃς σ’ ἐλεήσας 
 ἐκ τῆς Πρωτομάχου λύσεται Ἀνδρομάχης.

Palladas 
 
 
 τοῦτο βίος, τοῦτʼ αὐτό· τρυφὴ βίος. ἔρρετʼ ἀνῖαι· 
 ζωῆς ἀνθρώποις ὀλίγος χρόνος. ἄρτι Λύαιος, 
 ἄρτι χοροί, στέφανοί τε φιλανθέες, ἄρτι γυναῖκες· 
 σήμερον ἐσθλὰ πάθω· τὸ γὰρ αὔριον οὐδενὶ δῆλον.

Rufinus 
 
 
 δαίμονες, οὐκ ᾔδειν ὅτι λούεται ἡ Κυθέρεια, 
 χερσὶ καταυχενίους λυσαμένη πλοκάμους. 
 ἱλήκοις, δέσποινα, καὶ ὄμμασιν ἡμετέροισι 
 μήποτε μηνίσῃς, θεῖον ἰδοῦσι τύπον. 
 νῦν ἔγνων Ῥοδόκλεια, καὶ οὐ Κύπρις. εἶτα τὸ κάλλος 
 τοῦτο πόθεν; σύ, δοκῶ, τὴν θεὸν ἐκδέδυκας.

Rufinus 
 
 
 πέμπω σοι, Ῥοδόκλεια, τόδε στέφος, ἄνθεσι καλοῖς 
 αὐτὸς ὑφʼ ἡμετέραις πλεξάμενος παλάμαις. 
 ἔστι κρίνον, ῥοδέη τε κάλυξ, νοτερὴ τʼ ἀνεμώνη, 
 καὶ νάρκισσος ὑγρός, καὶ κυαναυγὲς ἴον. 
 ταῦτα στεψαμένη, λῆξον μεγάλαυχος ἐοῦσα· 
 ἀνθεῖς καὶ λήγεις καὶ σὺ καὶ ὁ στέφανος.

Rufinus 
 
 
 γείτονα παρθένον εἶχον Ἀμυμώνην, Ἀφροδίτη, 
 ἥ μου τὴν ψυχὴν ἔφλεγεν οὐκ ὀλίγον. 
 αὕτη μοι προσέπαιξε, καί, εἴ ποτε καιρός, ἐτόλμων 
 ἠρυθρία. τί πλέον; τὸν πόνον ᾐσθάνετο· 
 ἤνυσα πολλὰ καμών. παρακήκοα νῦν ὅτι τίκτει· 
 ὥστε τί ποιοῦμεν; φεύγομεν ἢ μένομεν;

Rufinus 
 
 
 αὕτη πρόσθεν ἔην ἐρατόχροος, εἰαρόμασθος, 
 εὔσφυρος, εὐμήκης, εὔοφρυς, εὐπλόκαμος· 
 
 ἠλλάχθη δὲ χρόνῳ καὶ γήραϊ καὶ πολιαῖσι, 
 καὶ νῦν τῶν προτέρων οὐδʼ ὄναρ οὐδὲν ἔχει, 
 ἀλλοτρίας δὲ τρίχας, καὶ ῥυσῶδες τὸ πρόσωπον, 
 οἷον γηράσας οὐδὲ πίθηκος ἔχει.

Rufinus 
 
 
 εἰ τοίην χάριν εἶχε γυνὴ μετὰ Κύπριδος εὐνήν, 
 οὐκ ἄν τοι κόρον ἔσχεν ἀνὴρ ἀλόχοισιν ὁμιλῶν. 
 πᾶσαι γὰρ μετὰ κύπριν ἀτερπέες εἰσὶ γυναῖκες.

Plato 
 
 
 τὴν ψυχήν, Ἀγάθωνα φιλῶν, ἐπὶ χείλεσιν ἔσχον 
 ἦλθε γὰρ ἡ τλήμων ὡς διαβησομένη.

Plato 
 
 
 τῷ μήλῳ βάλλω σε· σὺ δʼ εἰ μὲν ἑκοῦσα φιλεῖς με, 
 δεξαμένη, τῆς σῆς παρθενίης μετάδος· 
 εἰ δʼ ἄρʼ ὃ μὴ γίγνοιτο νοεῖς, τοῦτʼ αὐτὸ λαβοῦσα 
 σκέψαι τὴν ὥρην ὡς ὀλιγοχρόνιος.

Plato 
 
 
 μῆλον ἐγώ· βάλλει με φιλῶν σέ τις. ἀλλʼ ἐπίνευσον, 
 Ξανθίππη· κἀγὼ καὶ σὺ μαραινόμεθα.

Dionysius Sophista 
 
 
 ἡ τὰ ῥόδα, ῥοδόεσσαν ἔχεις χάριν ἀλλὰ τί πωλεῖς; 
 σαυτήν, ἢ τὰ ῥόδα; ἠὲ συναμφότερα;

Anonymi Epigrammatici 
 
 
 ὦ σοβαρὴ βαλάνισσα, τί δή ποτέ μʼ ἔκπυρα λούεις; 
 πρὶν μʼ ἀποδύσασθαι, τοῦ πυρὸς αἰσθάνομαι,

Anonymi Epigrammatici 
 
 
 εἴθʼ ἄνεμος γενόμην, σὺ δʼ ἐπιστείχουσα παρʼ ἀγὰς 
 στήθεα γυμνώσαις, καί με πνέοντα λάβοις.

Anonymi Epigrammatici 
 
 
 εἴθε ῥόδον γενόμην ὑποπόρφυρον, ὄφρα με χερσὶν 
 ἀρσαμένη χαρίσῃ στήθεσι χιονέοις.

Asclepiades 
 
 
 φείδῃ παρθενίης· καὶ τί πλέον; οὐ γὰρ ἐς ᾍδην 
 ἐλθοῦσ’ εὑρήσεις τὸν φιλέοντα, κόρη. 
 ἐν ζωοῖσι τὰ τερπνὰ τὰ Κύπριδος·; ἐν δʼ Ἀχέροντι 
 ὀστέα καὶ σποδιή, παρθένε, κεισόμεθα.

Claudius Claudianus 
 
 
 ἵλαθί μοι, φίλε Φοῖβε· σὺ γὰρ θοὰ τόξα τιταίνων 
 ἐβλήθης ὑπʼ Ἔρωτος ὑπʼ ὠκυπόροισιν ὀιστοῖς.

Rufinus 
 
 
 ἀρνεῖται τὸν ἔρωτα Μελισσιάς, ἀλλὰ τὸ σῶμα 
 κέκραγʼ ὡς βελέων δεξάμενον φαρέτρην, 
 καὶ βάσις ἀστατέουσα, καὶ ἄστατος ἄσθματος ὁρμή, 
 καὶ κοῖλαι βλεφάρων ἰοτυπεῖς βάσιες. 
 ἀλλά, Πόθοι, πρὸς μητρὸς ἐϋστεφάνου Κυθερείης, 
 φλέξατε τὴν ἀπιθῆ, μέχρις ἐρεῖ Φλέγομαι.

Rufinus 
 
 
 εἰ δυσὶν οὐκ ἴσχυσας ἴσην φλόγα, πυρφόρε, καῦσαι, 
 τὴν ἑνὶ καιομένην ἢ σβέσον ἢ μετάθες.

Marcus Argentarius 
 
 
 οὐκ ἔσθʼ οὗτος ἔρως, εἴ τις καλὸν εἶδος ἔχουσαν 
 βούλετʼ ἔχειν, φρονίμοις ὄμμασι πειθόμενος· 
 ἀλλʼ ὅστις κακόμορφον ἰδών, τετορημένος ἰοῖς 
 στέργει, μαινομένης ἐκ φρενὸς αἰθόμενος, 
 οὗτος ἔρως, πῦρ τοῦτο· τὰ γὰρ καλὰ πάντας ὁμοίως 
 τέρπει τοὺς κρίνειν εἶδος ἐπισταμένους.

Anonymi Epigrammatici 
 
 
 πέμπω σοι μύρον ἡδύ, μύρῳ τὸ μύρον θεραπεύων, 
 ὡς Βρομίῳ σπένδων νᾶμα τὸ τοῦ Βρομίου.

Anonymi Epigrammatici 
 
 
 πέμπω σοι μύρον ἡδύ, μύρῳ παρέχων χάριν, οὐ σοί· 
 αὐτὴ γὰρ μυρίσαι καὶ τὸ μύρον δύνασαι,

Rufinus 
 
 
 ὑψοῦται Ῥοδόπη τῷ κάλλεϊ· κἤν ποτε “χαῖρε” 
 εἴπω, ταῖς σοβαραῖς ὀφρύσιν ἠσπάσατο. 
 ἤν ποτε καὶ στεφάνους προθύρων ὕπερ ἐκκρεμάσωμαι, 
 ὀργισθεῖσα πατεῖ τοῖς σοβαροῖς ἴχνεσιν. 
 ὦ ῥυτίδες, καὶ γῆρας ἀνηλεές, ἔλθετε θᾶσσον, 
 σπεύσατε· κἂν ὑμεῖς πείσατε τὴν Ῥοδόπην,

Rufinus 
 
 
 ὥπλισμαι πρὸς ;ἔρωτα περὶ στέρνοισι λογισμόν, 
 οὐδέ με νικήσει, μοῦνος ἐὼν πρὸς ἕνα· 
 θνατὸς δʼ ἀθανάτῳ συστήσομαι· 
 ἢν δὲ βοηθὸν 
 Βάκχον ἔχῃ, τί μόνος πρὸς δύʼ ἐγὼ δύναμαι;

Rufinus 
 
 
 ὄμματʼ ἔχεις Ἥρης, Μελίτη, τὰς χεῖρας Ἀθήνης, 
 τοὺς μαζοὺς Παφίης, τὰ σφυρὰ τῆς Θέτιδος. 
 εὐδαίμων ὁ βλέπων σε· ;τρισόλβιος ὅστις ἀκούει· 
 ἡμίθεος δʼ ὁ φιλῶν ἀθάνατος δʼ ὁ γαμῶν.

Anonymi Epigrammatici 
 
 
 Τέσσρες αἱ Χάριτες, Παφίαι δύο, καὶ δέκα Μοῦσαι· 
 Δερκυλὶς ἐν πάσαις Μοῦσα, Χάρις, Παφίη.

Meleager 
 
 
 ἰξὸν ἔχεις τὸ φίλημα, τὰ δʼ ὄμματα, Τιμάριον, πῦρ· 
 ἢν ἐσίδῃς, καίεις· ἢν δὲ θίγῃς, δέδεκας.

Rufinus 
 
 
 εἰ μὲν ἐπʼ ἀμφοτέροισιν, Ἔρως, ἴσα τόξα τιταίνεις, 
 εἶ θεός· εἰ δὲ ῥέπεις πρὸς μέρος, οὐ θεὸς εἶ.

Anonymi Epigrammatici 
 
 
 Ὁπλίζευ, Κύπρι, τόξα, καὶ εἰς σκοπὸν ἥσυχος ἐλθὲ 
 ἄλλον ἐγὼ γὰρ ἔχω τραύματος οὐδὲ τόπον.

Anonymi Epigrammatici 
 
 
 ἤθελον, ὦ κιθαρῳδέ, παραστάς, ὡς κιθαρίζεις, 
 τὴν ὑπάτην κροῦσαι, τήν τε μέσην χαλάσαι.

Anonymi Epigrammatici 
 
 
 εἲ μοί τις μέμφοιτο, δαείς ὅτι λάτρις Ἔρωτος 
 φοιτῶ, θηρευτὴν ὄμμασιν ἰξὸν ἔχων, 
 εἰδείη καὶ Ζῆνα, καὶ Ἄϊδα, τόν τε θαλάσσης 
 σκηπτοῦχον, μαλερῶν δοῦλον ἐόντα Πόθων, 
 εἰ δὲ θεοὶ τοιοίδε, θεοῖς δʼ ἐνέπουσιν ἕπεσθαι 
 ἀνθρώπους, τί θεῶν ἔργα μαθὼν ἀδικῶ;

Anonymi Epigrammatici 
 
 
 
 α. χαῖρε κόρη. β. καὶ δὴ σύ. α. τίς ἡ προιοῦσα; β. τί πρὸς σέ; 
 
 
 α. οὐκ ἀλόγως ζητῶ. β. δεσπότις ἡμετέρη. 
 
 
 α. ἐλπίζειν ἔστι; β. ζητεῖς δέ τί; α. νύκτα. β. φέρεις τι; 
 
 
 α. χρυσίον. β. Εὑθύμει. α. καὶ τόσον. β. οὐ δύνασαι.

Marcus Argentarius 
 
 
 τὴν ἰσχνὴν Διόκλειαν, ἀσαρκοτέρην Ἀφροδίτην, 
 ὄψεαι, ἀλλὰ καλοῖς ἤθεσι τερπομένην. 
 οὐ πολύ μοι τὸ μεταξὺ γενήσεται· ἀλλʼ ἐπὶ λεπτὰ 
 στέρνα πεσὼν, ψυχῆς κείσομαι ἐγγυτάτω.

Rufinus 
 
 
 μέχρι τίνος, Προδίκη, παρακλαύσομαι; ἄχρι τίνος σε 
 γουνάσομαι, στερεή, μηδὲν ἀκουόμενος; 
 ἤδη καὶ λευκαί σοι ἐπισκιρτῶσιν ἔθειραι, 
 καὶ τάχα μοι δώσεις ὡς Ἑκάβη Πριάμῳ.

Marcus Argentarius 
 
 
 αἶρε τὰ δίκτυα ταῦτα, κακόσχολε, μηδʼ ἐπίτηδες 
 ἰσχίον ἐρχομένη σύστρεφε, Λυσιδίκη. 
 εὖ σε περισφίγγει λεπτὸς στολιδώμασι πέπλος, 
 πάντα δέ σου βλέπεται γυμνά, καὶ οὐ βλέπεται. 
 εἰ τόδε σοι χαρίεν καταφαίνεται, αὐτὸς ὁμοίως 
 ὀρθὸν ἔχων βύσσῳ τοῦτο περισκεπάσω.

Marcus Argentarius 
 
 
 ἄλλος ὁ Μηνοφίλας λέγεται παρὰ μαχλάσι κόσμος, 
 ἄλλος, ἐπεὶ πάσης γεύεται ἀκρασίης. 
 ἀλλʼ ἴτε Χαλδαῖοι κείνης πέλας· ἦ γὰρ ὁ ταύτης 
 οὐρανὸς ἐντὸς ἔχει καὶ κύνα καὶ διδύμους.

Diotimus 
 
 
 γραῖα, φίλη θρέπτειρα, τί μου προσιόντος ὑλακτεῖς, 
 καὶ χαλεπὰς βάλλεις δὶς τόσον εἰς ὀδύνας; 
 
 παρθενικὴν γὰρ ἄγεις περικαλλέα, τῆς ἐπιβαίνων 
 ἴχνεσι τὴν ἰδικὴν οἶμον ἴδʼ ὡς φέρομαι, 
 εἶδος ἐσαυγάζων μοῦνον γλυκύ. τίς φθόνος ὄσσων, 
 δύσμορε; καὶ μορφὰς ἀθανάτων βλέπομεν.

Philodemus 
 
 
 “ γινώσκω, χαρίεσσα, φιλεῖν πάνυ τὸν φιλέοντα, 
 καὶ πάλι γινώσκω τόν με δακόντα δακεῖν 
 μὴ λύπει με λίην στέργοντά σε, μηδʼ ἐρεθίζειν 
 τὰς βαρυοργήτους σοι θέλε Πιερίδας.” 
 τοῦτʼ ἐβόων αἰεὶ καὶ προὔλεγον ἀλλʼ ἴσα πόντῳ 
 Ἰονίῳ μύθων ἔκλυες ι;ἡμετέρων. 
 τοιγὰρ νῦν σὺ μὲν ὧδε μέγα κλαίουσα βαΰζεις· 
 ἡμεῖς δʼ ἐν κόλποις ἥμεθα Ναϊάδος.

Crinagoras 
 
 
 δειλαίη, τί σε πρῶτον ἔπος, τί δὲ δεύτατον εἴπω; 
 δειλαίη· τοῦτʼ ἐν παντὶ κακῷ ἔτυμον. 
 οἴχεαι, ὦ χαρίεσσα γύναι, καὶ ἐς εἴδεος ὥρην 
 ἄκρα καὶ εἰς ψυχῆς ἦθος ἐνεγκαμένη. 
 πρώτη σοι ὄνομʼ ἔσκεν ἐτήτυμον ἦν γὰρ ἅπαντα 
 δεύτερʼ ἀμιμήτων τῶν ἐπὶ σοὶ χαρίτων.

Antipater [Θεσσαλονικεος] 
 
 
 δραχμῆς Εὐρώπην τὴν Ἀτθίδα, μήτε φοβηθεὶς 
 μηδένα, μήτʼ ἄλλως ἀντιλέγουσαν, ἔχε, 
 καὶ στρωμνὴν παρέχουσαν ἀμεμφέα, χὠπότε χειμών, 
 ἄνθρακας. ἦ ῥα μάτην, Ζεῦ φίλε, βοῦς ἐγένου.

Marcus Argentarius 
 
 
 ἔγχει Λυσιδίκης κυάθους δέκα, τῆς δὲ ποθεινῆς 
 Εὐφράντης ἕνα μοι, λάτρι, δίδου κύαθον. 
 φήσεις Λυσιδίκην με φιλεῖν πλέον. οὐ μὰ τὸν ἡδὺν 
 Βάκχον, ὃν ἐν ταύτῃ λαβροποτῶ κύλικι· 
 ἀλλά μοι Εὐφράντη μία πρὸς δέκα· καὶ γὰρ ἀπείρους 
 ἀστέρας ἓν μήνης φέγγος ὑπερτίθεται.

Antiphilus 
 
 
 εἶπον ἐγὼ καὶ πρόσθεν, ὅτʼ ἦν ἔτι φίλτρα Τερείνης 
 νήπια, Συμφλέξει πάντας ἀεξομένη. 
 
 οἱ δʼ ἐγέλων τὸν μάντιν. ἴδʼ, ὁ χρόνος ὃν ποτʼ ἐφώνουν, 
 οὗτος· ἐγὼ δὲ πάλαι τραύματος ᾐσθανόμην. 
 καὶ τί πάθω; λεύσσειν μέν, ὅλαι φλόγες· ἢν δʼ ἀπονεύσω, 
 φροντίδες· ἢν δʼ αἰτῶ, παρθένος. οἰχόμεθα.

Philodemus 
 
 
 ἠράσθην τίς δʼ οὐχί; κεκώμακα· τίς δʼ ἀμύητος 
 κώμων; ἀλλʼ ἐμάνην ἐκ τίνος; οὐχὶ θεοῦ; 
 ἐρρίφθω· πολιὴ γὰρ ἐπείγεται ἀντὶ μελαίνης 
 θρὶξ ἤδη, συνετῆς ἄγγελος ἡλικίης. 
 καὶ παίζειν ὅτε καιρός, ἐπαίξαμεν ἡνίκα καὶ νῦν 
 οὐκέτι, λωϊτέρης φροντίδος ἁψόμεθα.

Marcus Argentarius 
 
 
 ἠράσθης πλουτῶν, Σωσίκρατες· ἀλλὰ πένης ὢν 
 οὐκέτʼ ἐρᾷς· λιμὸς φάρμακον οἷον ἔχει. 
 
 ἡ δὲ πάρος σε καλεῦσα μύρον καὶ τερπνὸν Ἄδωνιν 
 Μηνοφίλα, νῦν σου τοὔνομα πυνθάνεται, 
 
 τίς πόθεν εἶς ἀνδρῶν, πόθι τοι πτόλις; ἦ μόλις ἔγνως 
 τοῦτʼ ἔπος, ὡς οὐδεὶς οὐδὲν ἔχοντι φίλος.

Quintus Maecius 
 
 
 ἡ χαλεπὴ κατὰ πάντα Φιλίστιον, ἡ τὸν ἐραστὴν 
 μηδέποτʼ ἀργυρίου χωρὶς ἀνασχομένη, 
 φαίνετʼ ἀνεκτοτέρη νῦν ἢ πάρος. οὐ μέγα θαῦμα 
 φαίνεσθʼ ἠλλάχθαι τὴν φύσιν οὐ δοκέω. 
 καὶ γὰρ πρηϋτέρη ποτὲ γίνεται ἀσπὶς ἀναιδής; 
 δάκνει δʼ οὐκ ἄλλως ἢ θανατηφορίην.

Philodemus 
 
 
 ἠράσθην Δημοῦς Παφίης γένος· οὐ μέγα θαῦμα 
 καὶ Σαμίης Δημοῦς δεύτερον οὐχὶ μέγα· 
 καὶ πάλι Ναξιακῆς Δημοῦς τρίτον οὐκέτι ταῦτα 
 παίγνια· καὶ Δημοῦς τέτρατον Ἀργολίδος. 
 αὐταί που Μοῖραί με κατωνόμασαν Φιλόδημον, 
 ὡς αἰεὶ Δημοῦς θερμὸς ἔχει με πόθος.

Marcus Argentarius 
 
 
 θῆλυς ἔρως κάλλιστος ἐνὶ θνητοῖσι τέτυκται, 
 ὅσσοις ἐς φιλίην σεμνὸς ἔνεστι νόος. 
 εἰ δὲ καὶ ἀρσενικὸν στέργεις πόθον, οἶδα διδάξαι 
 φάρμακον, ᾧ παύσεις τὴν δυσέρωτα νόσον. 
 στρέψας Μηνοφίλαν εὐίσχιον, ἐν φρεσὶν ἔλπου 
 αὐτὸν ἔχειν κόλποις ἄρσενα Μηνόφιλον.

Quintus Maecius 
 
 
 θερμαίνει μʼ ὁ καλὸς Κορνήλιος· ἀλλὰ φοβοῦμαι 
 τοῦτο τὸ φῶς, ἤδη πῦρ μέγα γιγνόμενον.

Marcus Argentarius 
 
 
 Ἰσιὰς ἡδύπνευστε, καὶ εἰ δεκάκις μύρον ὄσδεις, 
 ἔγρεο καὶ δέξαι χερσὶ φίλαις στέφανον, 
 ὃν νῦν μὲν θάλλοντα, μαραινόμενον δὲ πρὸς ἠῶ 
 ὄψεαι, ὑμετέρης σύμβολον ἡλικίης.

Crinagoras 
 
 
 κἢν ῥίψῃς ἐπὶ λαιά, καὶ ἢν ἐπὶ δεξιὰ ῥίψῃς, 
 Κριναγόρη, κενεοῦ σαυτὸν ὕπερθε λέχους, 
 εἰ μή σοι χαρίεσσα παρακλίνοιτο Γέμελλα, 
 γνώσῃ κοιμηθεὶς οὐχ ὕπνον, ἀλλὰ κόπον.

Philodemus 
 
 
 καὶ νυκτὸς μεσάτης τὸν ἐμὸν κλέψασα σύνευνον 
 ἦλθον, καὶ πυκινῇ τεγγομένη ψακάδι. 
 τοὔνεκʼ ἐν ἀπρήκτοισι καθήμεθα, κοὐχὶ λαλεῦντες 
 εὕδομεν, ὡς εὕδειν τοῖς φιλέουσι θέμις;

Philodemus 
 
 
 Μικκὴ καὶ μελανεῦσα Φιλαίνιον, ἀλλὰ σελίνων 
 οὐλοτέρη, καὶ μνοῦ χρῶτα τερεινοτέρη, 
 καὶ κεστοῦ φωνεῦσα μαγώτερα, καὶ παρέχουσα 
 πάντα, καὶ αἰτῆσαι πολλάκι φειδομένη· 
 τοιαύτην στέργοιμι Φιλαίνιον, ἄχρις ἂν εὕρω 
 ἄλλην, ὦ χρυσέη Κύπρι, τελειοτέρην.

Diodorus 
 
 
 μὴ σύ γε, μηδʼ εἴ τοι πολὺ φέρτερος εἴδεται ὄσσων 
 ἀμφοτέρων, κλεινοῦ κοῦρε Μεγιστοκλέους, 
 κἢν στίλβῃ Χαρίτεσσι λελουμένος, ἀμφιδονοίης 
 τὸν καλὸν οὐ γὰρ ὁ παῖς ἤπιος οὐδʼ ἄκακος, 
 ἀλλὰ μέλων πολλοῖσι, καὶ οὐκ ἀδίδακτος ἐρώτων. 
 τὴν φλόγα ῥιπίζειν δείδιθι, δαιμόνιε.

Philodemus 
 
 
 Νυκτερινή, δίκερως, φιλοπάννυχε, φαῖνε, Σελήνη, 
 φαῖνε, διʼ εὐτρήτων βαλλομένη θυρίδων 
 αὔγαζε χρυσέην Καλλίστιον ἐς τὰ φιλεύντων 
 ἔργα κατοπτεύειν οὐ φθόνος ἀθανάτῃ. 
 ὀλβίζεις καὶ τήνδε καὶ ἡμέας, οἶδα, Σελήνη· 
 καὶ γὰρ σὴν ψυχὴν ἔφλεγεν Ἐνδυμίων.

Philodemus 
 
 
 οὔπω σοι καλύκων γυμνὸν θέρος, οὐδὲ μελαίνει 
 βότρυς ὁ παρθενίους πρωτοβολῶν χάριτας· 
 ἀλλʼ ἤδη θοὰ τόξα νέοι θήγουσιν Ἔρωτες, 
 Λυσιδίκη, καὶ πῦρ τύφεται ἐγκρύφιον. 
 φεύγωμεν, δυσέρωτες, ἕως βέλος οὐκ ἐπὶ νευρῇ· 
 μάντις ἐγὼ μεγάλης αὐτίκα πυρκαϊῆς.

Lollius Bassus 
 
 
 οὐ μέλλω ῥεύσειν χρυσός ποτε· βοῦς δὲ γένοιτο 
 ἄλλος, χὠ μελίθρους κύκνος ἐπῃόνιος. 
 Ζηνὶ φυλασσέσθω τάδε παίγνια· τῇ δὲ Κορίννῃ 
 τοὺς ὀβολοὺς δώσω τοὺς δύο, κοὐ πέτομαι.

Philodemus 
 
 
 πέντε δίδωσιν ἑνὸς τῇ δεῖνα ὁ δεῖνα τάλαντα, 
 καὶ βινεῖ φρίσσων, καὶ μὰ τὸν οὐδὲ καλὴν 
 πέντε δʼ ἐγὼ δραχμὰς τῶν δώδεκα Λυσιανάσσῃ, 
 καὶ βινῶ πρὸς τῷ κρείσσονα καὶ φανερῶς. 
 πάντως ἤτοι ἐγὼ φρένας οὐκ ἔχω, ἢ τό γε λοιπὸν 
 τοὺς κείνου πελέκει δεῖ διδύμους ἀφελεῖν.

Marcus Argentarius 
 
 
 παρθένον Ἀλκίππην ἐφίλουν μέγα, καί ποτε πείσας 
 αὐτὴν λαθριδίως εἶχον ἐπὶ κλισίῃ. 
 ἀμφοτέρων δὲ στέρνον ἐπάλλετο, μή τις ἐπέλθῃ, 
 μή τις ἴδῃ τὰ πόθων κρυπτὰ περισσοτέρων. 
 μητέρα δʼ οὐκ ἔλαθεν κείνης λάλον ἀλλʼ ἐσιδοῦσα 
 ἐξαπίνης, Ἑρμῆς κοινός, ἔφη. θύγατερ.

Marcus Argentarius 
 
 
 στέρνα περὶ στέρνοις, μαστῷ δʼ ἔπι μαστὸν ἐρείσας, 
 χείλεά τε γλυκεροῖς χείλεσι συμπιέσας 
 Ἀντιγόνης, καὶ χρῶτα λαβὼν πρὸς χρῶτα, τὰ λοιπὰ 
 σιγῶ, μάρτυς ἐφʼ οἷς λύχνος ἐπεγράφετο.

Automedon 
 
 
 τὴν ἀπὸ τῆς Ἀσίης ὀρχηστρίδα, τὴν κακοτέχνοις 
 σχήμασιν ἐξ ἁπαλῶν κινυμένην ὀνύχων, 
 
 αἰνέω, οὐχ ὅτι πάντα παθαίνεται, οὐδʼ ὅτι βάλλει 
 τὰς ἁπαλὰς ἁπαλῶς ὧδε καὶ ὧδε χέρας· 
 ἀλλʼ ὅτι καὶ τρίβακον περὶ πάσσαλον ὀρχήσασθαι 
 οἶδε, καὶ οὐ φεύγει γηραλέας ῥυτίδας. 
 γλωττίζει, κνίζει, περιλαμβάνει· ἢν δʼ ἐπιρίψῃ 
 τὸ σκέλος, ἐξ ᾅδου τὴν κορύνην ἀνάγει.

Quintus Maecius 
 
 
 τί στυγνή; τί ταῦτα κόμης εἰκαῖα, Φιλαινί, 
 σκύλματα, καὶ νοτερῶν σύγχυσις ὀμματίων; 
 μὴ τὸν ἐραστὴν εἶδες ἔχονθʼ ὑποκόλπιον ἄλλην; 
 εἶπον ἐμοί· λύπης φάρμακʼ ἐπιστάμεθα. 
 δακρύεις, οὐ φὴς δέ· μάτην ἀρνεῖσθʼ ἐπιβάλλῃ· 
 ὀφθαλμοὶ γλώσσης ἀξιοπιστότεροι.

Philodemus 
 
 
 ψαλμός, καὶ λαλιή, καὶ κωτίλον ὄμμα, καὶ ᾠδὴ 
 Ξανθίππης, καὶ πῦρ ἄρτι καταρχόμενον, 
 ὦ ψυχή, φλέξει σε· τὸ δʼ ἐκ τίνος, ἢ πότε, καὶ πῶς, 
 οὐκ οἶδα· γνώσῃ, δύσμορε, τυφομένη.

Philodemus 
 
 
 ὦ ποδός, ὦ κνήμης, ὦ τῶν ἀπόλωλα δικαίως 
 μηρῶν, ὦ γλουτῶν, ὦ κτενός, ὦ λαγόνων, 
 ὦ ὤμοιν, ὦ μαστῶν, ὦ τοῦ ῥαδινοῖο τραχήλου, 
 ὦ χειρῶν, ὦ τῶν μαίνομαι ὀμματίων, 
 ὦ κατατεχνοτάτου κινήματος, ὦ περιάλλων 
 γλωττισμῶν, ὦ τῶν θῦʼ ἐμὲ φωναρίων. 
 εἰ δʼ Ὀπικὴ καὶ Φλῶρα καὶ οὐκ ᾄδουσα τὰ Σαπφοῦς, 
 καὶ Περσεὺς Ἰνδῆς ἠράσατʼ Ἀνδρομέδης.

Quintus Maecius 
 
 
 Ὤμοσ’ ἐγώ, δύο νύκτας ἀφʼ Ἡδυλίου, Κυθέρεια, 
 σὸν κράτος, ἡσυχάσειν ὡς δοκέω δʼ, ἐγέλας, 
 τοὐμὸν ἐπισταμένη τάλανος κακὸν οὐ γὰρ ὑποίσω 
 τὴν ἑτέρην, ὅρκους δʼ εἰς ἀνέμους τίθεμαι. 
 αἱροῦμαι δʼ ἀσεβεῖν κείνης χάριν, ἢ τὰ σὰ τηρῶν 
 ὅρκιʼ ἀποθνῄσκειν, πότνιʼ, ὑπʼ εὐσεβίης.

Posidippus 
 
 
 Κεκροπὶ ῥαῖνε λάγυνε πολύδροσον ἰκμάδα Βάκχου, 
 ῥαῖνε· δροσιζέσθω συμβολικὴ πρόποσις. 
 σιγάσθω Ζήνων ὁ σοφὸς κύκνος, ἅ τε Κλεάνθους 
 μοῦσα μέλοι δʼ ἡμῖν ὁ γλυκύπικρος ἔρως.

Anonymi Epigrammatici 
 
 
 στρογγύλη, εὐτόρνευτε, μονούατε, μακροτράχηλε, 
 ὑψαύχην, στεινῷ φθεγγομένη στόματι, 
 Βάκχου καὶ Μουσέων ἱλαρὴ λάτρι καὶ Κυθερείης, 
 ἡδύγελως, τερπνὴ συμβολικῶν ταμίη, 
 τίφθʼ ὁπόταν νήφω, μεθύεις σύ μοι, ἢν δὲ μεθυσθῶ, 
 ἐκνήφεις; ἀδικεῖς συμποτικὴν φιλίην.

Meleager 
 
 
 ἔγχει, καὶ πάλιν εἰπέ, πάλιν, πάλιν Ἡλιοδώρας 
 
 εἰπέ, σὺν ἀκρήτῳ τὸ γλυκὺ μίσγʼ ὄνομα· 
 καί μοι τὸν βρεχθέντα μύροις καὶ χθιζὸν ἐόντα, 
 μναμόσυνον κείνας ἀμφιτίθει στέφανον. 
 δακρύει φιλέραστον ἰδοὺ ῥόδον, οὕνεκα κείναν 
 ἄλλοθι, κοὐ κόλποις ἁμετέροις ἐσορᾷ.

Meleager 
 
 
 ἔγχει τᾶς Πειθοῦς καὶ Κύπριδος Ἡλιοδώρας, 
 καὶ πάλι τᾶς αὐτᾶς ἁδυλόγω Χάριτος. 
 αὐτὰ γὰρ μίʼ ἐμοὶ γράφεται θεός, ἇς τὸ ποθεινὸν 
 οὔνομʼ ἐν ἀκρήτῳ συγκεράσας πίομαι.

Dioscorides 
 
 
 ἵππον Ἀθήνιον ᾖσεν ἐμοὶ κακόν ἐν πυρὶ πᾶσα 
 Ἴλιος ἦν, κἀγὼ κείνῃ ἅμʼ ἐφλεγόμαν, 
 οὐ δείσας Δαναῶν δεκέτη πόνον ἐν δʼ ἑνὶ φέγγει 
 τῷ τότε καὶ Τρῶες κἀγὼ ἀπωλόμεθα.

Meleager 
 
 
 ἁδὺ μέλος, ναὶ Πᾶνα τὸν Ἀρκάδα, πηκτίδι μέλπεις, 
 Ζηνοφίλα, ναὶ Πᾶνʼ , ἁδὺ κρέκεις τι μέλος. 
 ποῖ σε φύγω; πάντῃ με περιστείχουσιν Ἔρωτες, 
 οὐδʼ ὅσον ἀμπνεῦσαι βαιὸν ἐῶσι χρόνον. 
 ἢ γάρ μοι μορφὰ βάλλει πόθον, ἢ πάλι μοῦσα, 
 ἢ χάρις, ἢ τί λέγω; πάντα πυρὶ φλέγομαι.

Meleager 
 
 
 Ἡδυμελεῖς Μοῦσαι σὺν πηκτίδι, καὶ λόγος ἔμφρων 
 σὺν Πειθοῖ, καὶ Ἔρως Κάλλος ὑφηνιοχῶν, 
 Ζηνοφίλα, σαὶ σκῆπτρα Πόθων ἀπένειμαν, ἐπεί σοι 
 αἱ τρισσαὶ Χάριτες τρεῖς ἔδοσαν χάριτας.

Meleager 
 
 
 ναὶ τὸν Ἔρωτα, θέλω τὸ παρʼ οὔασιν Ἡλιοδώρας· 
 φθέγμα κλύειν ἢ τᾶς Λατοΐδεω κιθάρας.

Anonymi Epigrammatici 
 
 
 τίς, ῥόδον ὁ στέφανος Διονυσίου, ἢ ῥόδον αὐτὸς 
 τοῦ στεφάνου; δοκέω, λείπεται ὁ στέφανος.

Meleager 
 
 
 ὁ στέφανος περὶ κρατὶ μαραίνεται Ἡλιοδώρας 
 αὐτὴ δʼ ἐκλάμπει τοῦ στεφάνου στέφανος.

Meleager 
 
 
 ἤδη λευκόιον θάλλει, θάλλει δὲ φίλομβρος 
 νάρκισσος, θάλλει δʼ οὐρεσίφοιτα κρίνα 
 ἤδη δʼ ἡ φιλέραστος, ἐν ἄνθεσιν ὥριμον ἄνθος, 
 Ζηνοφίλα Πειθοῦς ἡδὺ τέθηλε ῥόδον. 
 λειμῶνες, τί μάταια κόμαις ἔπι φαιδρὰ γελᾶτε; 
 ἁ γὰρ παῖς κρέσσων ἁδυπνόων στεφάνων.

Asclepiades 
 
 
 αὐτοῦ μοι στέφανοι παρὰ δικλίσι ταῖσδε κρεμαστοὶ 
 μίμνετε, μὴ προπετῶς φύλλα τινασσόμενοι, 
 οὓς δακρύοις κατέβρεξα· κάτομβρα γὰρ ὄμματʼ ἐρώντων 
 ἀλλʼ, ὅταν οἰγομένης αὐτὸν ἴδητε θύρης, 
 στάξαθʼ ὑπὲρ κεφαλῆς ἐμὸν ὑετόν, ὡς ἂν % ἄμεινον 
 ἡ ξανθή γε κόμη τἀμὰ πίῃ δάκρυα.

Callimachus 
 
 
 τέσσαρες αἱ Χάριτες· ποτὶ γὰρ μία ταῖς τρισὶ κείναις 
 ἄρτι ποτεπλάσθη, κἦτι μύροισι νοτεῖ 
 εὐαίων ἐν πᾶσιν ἀρίζαλος Βερενίκα, 
 ἇς ἄτερ οὐδʼ αὐταὶ ταὶ Χάριτες Χάριτες.

Meleager 
 
 
 Πλέξω λευκόιον, πλέξω δʼ ἁπαλὴν ἅμα μύρτοις 
 νάρκισσον, πλέξω καὶ τὰ γελῶντα κρίνα, 
 πλέξω καὶ κρόκον ἡδὺν ἐπιπλέξω δʼ ὑάκινθον 
 πορφυρέην, πλέξω καὶ φιλέραστα ῥόδα, 
 ὡς ἂν ἐπὶ κροτάφοις μυροβοστρύχου Ἡλιοδώρας 
 εὐπλόκαμον χαίτην ἀνθοβολῇ στέφανος.

Meleager 
 
 
 φαμὶ ποτʼ ἐν μύθοις τὰν εὔλαλον Ἡλιοδώραν 
 νικάσειν αὐτὰς τὰς Χάριτας χάρισιν.

Meleager 
 
 
 τίς μοι Ζηνοφίλαν λαλιὰν παρέδειξεν ἑταίραν; 
 τίς μίαν ἐκ τρισσῶν ἤγαγέ μοι Χάριτα; 
 ἦ ῥʼ ἐτύμως ἁνὴρ κεχαρισμένον ἄνυσεν ἔργον, 
 δῶρα διδούς, καὐτὰν τὰν Χάριν ἐν χάριτι.

Asclepiades 
 
 
 Ὡμολόγησ’ ἥξειν εἰς νύκτα μοι ἡ πιβόητος 
 Νικώ, καὶ σεμνὴν ὤμοσε Θεσμοφόρον 
 
 κοὐχ ἥκει, φυλακὴ δὲ παροίχεται. ἆρʼ ἐπιορκεῖν 
 ἤθελε; τὸν λύχνον, παῖδες, ἀποσβέσατε.

Meleager 
 
 
 Ὀξυβόαι κώνωπες, ἀναιδέες, αἵματος ἀνδρῶν 
 σίφωνες, νυκτὸς κνώδαλα διπτέρυγα, 
 βαιὸν Ζηνοφίλαν, λίτομαι, πάρεθʼ ἥσυχον ὕπνον 
 εὕδειν, τἀμὰ δʼ ἰδοὺ σαρκοφαγεῖτε μέλη, 
 καίτοι πρὸς τί μάτην αὐδῶ; καὶ θῆρες ἄτεγκτοι 
 τέρπονται τρυφερῷ χρωτὶ χλιαινόμενοι. 
 ἀλλʼ ἔτι νῦν προλέγω, κακὰ θρέμματα, λήγετε τόλμης, 
 ἢ γνώσεσθε χερῶν ζηλοτύπων δύναμιν.

Meleager 
 
 
 Πταίης μοι, κώνωψ, ταχὺς ἄγγελος, οὔασι δʼ ἄκροις 
 Ζηνοφίλας ψαύσας προσψιθύριζε τάδε· 
 ἄγρυπνος “μίμνει σε· σὺ δʼ, ὦ λήθαργε φιλούντων, 
 εὕδεις.” εἶα, πέτευ; ναί, φιλόμουσε, πέτευ· 
 ἥσυχα δὲ φθέγξαι, μὴ καὶ σύγκοιτον ἐγείρας 
 κινήσῃς ἐπʼ ἐμοὶ ζηλοτύπους ὀδύνας, 
 ἢν δʼ ἀγάγῃς τὴν παῖδα, δορᾷ στέψω σε λέοντος, 
 κώνωψ, καὶ δώσω χειρὶ φέρειν ῥόπαλον.

Asclepiades 
 
 
 Νικαρέτης τὸ πόθοισι βεβαμμένον ἡδὺ πρόσωπον, 
 πυκνὰ διʼ ὑψορόφων φαινόμενον θυρίδων, 
 αἱ χαροπαὶ Κλεοφῶντος ἐπὶ προθύροις ἐμάραναν, 
 Κύπρι φίλη, γλυκεροῦ βλέμματος ἀστεροπαί.

Meleager 
 
 
 ναὶ τὰν νηξαμέναν χαροποῖς ἐνὶ κύμασιν Κύπριν, 
 ἔστι καὶ ἐκ μορφᾶς ἁ Τρυφέρα τρυφερά.

Meleager 
 
 
 ἐντὸς ἐμῆς κραδίης τὴν εὔλαλον Ἡλιοδώραν 
 ψυχὴν τῆς ψυχῆς αὐτὸς ἔπλασσεν Ἔρως.

Meleager 
 
 
 ἁ φίλερως χαροποῖς Ἀσκληπιὰς οἷα γαλήνης 
 ὄμμασι συμπείθει πάντας ἐρωτοπλοεῖν.

Meleager 
 
 
 τρηχὺς ὄνυξ ὑπʼ Ἔρωτος ἀνέτραφες Ἡλιοδώρας· 
 ταύτης γὰρ δύνει κνίσμα καὶ ἐς κραδίην.

Asclepiades 
 
 
 Ἑρμιόνῃ πιθανᾖ ποτʼ ἐγὼ συνέπαιζον, ἐχούσῃ 
 ζωνίον ἐξ ἀνθέων ποικίλον, ὦ Παφίη, 
 χρύσεα γράμματʼ ἔχον διόλου δʼ ἐγέγραπτο, “ φίλει με· 
 καὶ μὴ λυπηθῇς, ἤν τις ἔχῃ μʼ ἕτερος.”

Simonides 
 
 
 Βοίδιον ηὑλητρὶς καὶ Πυθιάς, αἳ ποτʼ ἐρασταί, 
 σοί, Κύπρι, τὰς ζώνας τάς τε γραφὰς ἔθεσαν. 
 ἔμπορε καὶ φορτηγέ, τὸ σὸν βαλλάντιον οἶδεν 
 καὶ πόθεν αἱ ζῶναι καὶ πόθεν οἱ πίνακες.

Meleager 
 
 
 Δημὼ λευκοπάρειε, σὲ μέν τις ἔχων ὑπόχρωτα 
 τέρπεται· ἁ δʼ ἐν ἐμοὶ νῦν στενάχει κραδία. 
 εἰ δέ σε σαββατικὸς κατέχει πόθος, οὐ μέγα θαῦμα· 
 ἔστι καὶ ἐν ψυχροῖς σάββασι θερμὸς ἔρως.

Hedylus 
 
 
 Εὐφρὼ καὶ Θαῒς καὶ Βοίδιον, αἱ Διομήδους 
 γραῖαι, ναυκλήρων ὁλκάδες εἰκόσοροι, 
 Ἆγιν καὶ Κλεοφῶντα καὶ Ἀνταγόρην, ἕνʼ ἑκάστη, 
 γυμνούς, ναυηγῶν ἥσσονας, ἐξέβαλον. 
 ἀλλὰ σὺν αὐταῖς νηυσὶ τὰ λῃστρικὰ τῆς Ἀφροδίτης 
 φεύγετε· Σειρήνων αἵδε γὰρ ἐχθρότεραι.

Asclepiades 
 
 
 ἡ λαμυρὴ μʼ ἔτρωσε Φιλαίνιον εἰ δὲ τὸ τραῦμα 
 μὴ σαφές, ἀλλʼ ὁ πόνος δύεται εἰς ὄνυχα. 
 οἴχομʼ, Ἔρωτες, ὄλωλα, διοίχομαι· εἰς γὰρ ἑταίραν 
 νυστάζων ἐπέβην, οἶδʼ, ἔθιγον τʼ Ἀίδα.

Meleager 
 
 
 Ἀνθοδίαιτε μέλισσα, τί μοι χροὸς Ἡλιοδώρας 
 ψαύεις, ἐκπρολιποῦσ’ εἰαρινὰς κάλυκας; 
 ἦ σύ γε μηνύεις ὅτι καὶ γλυκὺ καὶ δυσύποιστον, 
 πικρὸν ἀεὶ κραδίᾳ, κέντρον Ἔρωτος ἔχει; 
 ναὶ δοκέω, τοῦτʼ εἶπας. ἰώ, φιλέραστε, παλίμπους 
 στεῖχε· πάλαι τὴν σὴν οἴδαμεν ἀγγελίην.

Asclepiades 
 
 
 νύξ· σὲ γὰρ οὐκ ἄλλην μαρτύρομαι, οἷά μʼ ὑβρίζει 
 Πυθιὰς ἡ Νικοῦς, οὖσα φιλεξαπάτις· 
 κληθείς, οὐκ ἄκλητος, ἐλήλυθα. ταὐτὰ παθοῦσα 
 σοὶ μέμψαιτʼ ἔτʼ ἐμοῖς στᾶσα παρὰ προθύροις,

Meleager 
 
 
 ἓν τόδε, παμμήτειρα θεῶν, λίτομαί σε, φίλη Νύξ, 
 ναὶ λίτομαι, κώμων σύμπλανε, πότνια Νύξ, 
 εἴ τις ὑπὸ χλαίνῃ βεβλημένος Ἡλιοδώρας 
 θάλπεται, ὑπναπάτῃ χρωτὶ χλιαινόμενος, 
 κοιμάσθω μὲν λύχνος· ὁ δʼ ἐν κόλποισιν ἐκείνης 
 ῥιπτασθεὶς κείσθω δεύτερος Ἐνδυμίων.

Meleager 
 
 
 ὦ Νύξ, ὦ φιλάγρυπνος ἐμοὶ πόθος Ἡλιοδώρας, 
 καὶ † σκολιῶν ὄρθρων κνίσματα δακρυχαρῆ, 
 ἆρα μένει στοργῆς ἐμὰ λείψανα, καὶ τὸ φίλημα 
 μνημόσυνον ψυχρᾷ θάλπετʼ ἐν εἰκασίᾳ; 
 ἆρά γʼ ἔχει σύγκοιτα τὰ δάκρυα, κἀμὸν ὄνειρον 
 ψυχαπάτην στέρνοις ἀμφιβαλοῦσα φιλεῖ; 
 ἢ νέος ἄλλος ἔρως, νέα παίγνια; μήποτε, λύχνε, 
 ταῦτʼ ἐσίδῃς, εἴης δʼ ἧς παρέδωκα φύλαξ.

Asclepiades 
 
 
 ὑετὸς ἦν καὶ νύξ, καὶ τὸ τρίτον ἄλγος ἔρωτι, 
 οἶνος· καὶ Βορέης ψυχρός, ἐγὼ δὲ μόνος. 
 
 ἀλλʼ ὁ καλὸς Μόσχος πλέον ἴσχυεν. “αἰ σὺ γὰρ οὕτως 
 ἤλυες, οὐδὲ θύρην πρὸς μίαν ἡσύχασας.” 
 τῇδε τοσαῦτʼ ἐβόησα βεβρεγμένος· “ἄχρι τίνος, Ζεῦ; 
 Ζεῦ φίλε, σίγησον καὐτὸς ἐρᾶν ἔμαθες.”

Anonymi Epigrammatici 
 
 
 καὶ πυρὶ καὶ νιφετῷ με καί, εἰ βούλοιο, κεραυνῷ 
 βάλλε, καὶ εἰς κρημνοὺς ἕλκε καὶ εἰς πελάγη· 
 τὸν γὰρ ἀπαυδήσαντα πόθοις καὶ Ἔρωτι δαμέντα 
 οὐδὲ Διὸς τρύχει πῦρ ἐπιβαλλόμενον.

Asclepiades 
 
 
 ἡδὺ θέρους διψῶντι χιὼν ποτόν ἡδὺ δὲ ναύταις 
 ἐκ χειμῶνος ἰδεῖν εἰαρινὸν ζέφυρον· 
 ἥδιον δʼ ὁπόταν κρύψῃ] μία τοὺς φιλέοντας 
 χλαῖνα, καὶ αἰνῆται Κύπρις ὑπʼ ἀμφοτέρων.

Nossis 
 
 
 ἅδιον οὐδὲν ἔρωτος, ἃ δʼ ὄλβια, δεύτερα πάντα 
 ἐστὶν ἀπὸ στόματος δʼ ἔπτυσα καὶ τὸ μέλι. 
 τοῦτο λέγει Νοσσίς· τίνα δʼ ἁ Κύπρις οὐκ ἐφίλασεν, 
 οὐκ οἶδεν κήνα γʼ ἄνθεα ποῖα ῥόδα.

Meleager 
 
 
 τὸ σκύφος ἁδὺ γέγηθε, λέγει δʼ ὅτι τᾶς φιλέρωτος 
 Ζηνοφίλας ψαύει τοῦ λαλιοῦ στόματος. 
 ὄλβιον εἴθʼ ὑπʼ ἐμοῖς νῦν χείλεσι χείλεα θεῖσα 
 ἀπνευστὶ ψυχὰν τὰν ἐν ἐμοὶ προπίοι.

Meleager 
 
 
 ὄρθρε, τί μοι, δυσέραστε, ταχὺς περὶ κοῖτον ἐπέστης 
 ἄρτι φίλας Δημοῦς χρωτὶ χλιαινομένῳ; 
 εἴθε πάλιν στρέψας ταχινὸν δρόμον Ἕσπερος εἴης, 
 ὦ γλυκὺ φῶς βάλλων εἰς ἐμὲ πικρότατον. 
 ἤδη γὰρ καὶ πρόσθεν ἐπʼ Ἀλκμήνῃ Διὸς ἦλθες 
 ἀντίος· οὐκ ἀδαής ἐσσι παλινδρομίης.

Meleager 
 
 
 ὄρθρε, τί νῦν, δυσέραστε, βραδὺς περὶ κόσμον ἑλίσσῃ, 
 ἄλλος ἐπεὶ Δημοῦς θάλπεθʼ ὑπὸ χλανίδι; 
 ἀλλʼ ὅτε τὰν ῥαδινὰν κόλποις ἔχον, ὠκὺς ἐπέστης, 
 ὡς βάλλων ἐπʼ ἐμοὶ φῶς ἐπιχαιρέκακον.

Meleager 
 
 
 εὕδεις, Ζηνοφίλα, τρυφερὸν θάλος. εἴθʼ ἐπὶ σοὶ νῦν 
 ἄπτερος εἰσῄεινὝπνος ἐπὶ βλεφάροις, 
 ὡς ἐπὶ σοὶ μηδʼ οὗτος, ὁ καὶ Διὸς ὄμματα θέλγων, 
 φοιτήσαι, κάτεχον δʼ αὐτὸς ἐγώ σε μόνος.

Meleager 
 
 
 οἶδʼ ὅτι μοι κενὸς ὅρκος, ἐπεὶ σέ γε τὴν φιλάσωτον 
 μηνύει μυρόπνους ἀρτιβρεχὴς πλόκαμος, 
 μηνύει δʼ ἄγρυπνον ἰδοὺ βεβαρημένον ὄμμα, 
 καὶ σφιγκτὸς στεφάνων ἀμφὶ κόμαισι μίτος· 
 ἔσκυλται δʼ ἀκόλαστα πεφυρμένος ἄρτι κίκιννος, 
 πάντα δʼ ὑπʼ ἀκρήτου γυῖα σαλευτὰ φαρεῖς. 
 ἔρρε, γύναι πάγκοινε· καλεῖ σε γὰρ ἡ φιλόκωμος 
 πηκτὶς καὶ κροτάλων χειροτυπὴς πάταγος.

Meleager 
 
 
 δεινὸς Ἔρως, δεινός. τί δὲ τὸ πλέον, ἢν πάλιν εἴπω, 
 καὶ πάλιν, οἰμώζων πολλάκι, δεινὸς Ἔρως ; 
 
 ἦ γὰρ ὁ παῖς τούτοισι γελᾷ, καὶ πυκνὰ κακισθεὶς 
 ἥδεται· ἢν δʼ εἴπω λοίδορα, καὶ τρέφεται. 
 θαῦμα δέ μοι, πῶς ἆρα διὰ γλαυκοῖο φανεῖσα 
 κύματσς, ἐξ ὑγροῦ, Κύπρι, σὺ πῦρ τέτοκας.

Meleager 
 
 
 κηρύσσω τὸν ἔρωτα, τὸν ἄγριον ἄρτι γὰρ ἄρτι 
 ὀρθρινὸς ἐκ κοίτας ᾤχετʼ ἀποπτάμενος. 
 ἔστι δʼ ὁ παῖς γλυκύδακρυς, ἀείλαλος, ὠκύς, ἀθαμβής, 
 σιμὰ γελῶν, πτερόεις νῶτα, φαρετροφόρος. 
 πατρὸς δʼ οὐκέτʼ ἔχω φράζειν τίνος· οὔτε γὰρ Αἰθήρ, 
 οὐ Χθών φησι τεκεῖν τὸν θρασύν, οὐ Πέλαγος· 
 πάντῃ γὰρ καὶ πᾶσιν ἀπέχθεται. ἀλλʼ ἐσορᾶτε 
 μή που νῦν ψυχαῖς ἄλλα τίθησι λίνα. 
 καίτοι κεῖνος, ἰδού, περὶ φωλεόν. οὔ με λέληθας, 
 τοξότα, Ζηνοφίλας ὄμμασι κρυπτόμενος.

Meleager 
 
 
 Πωλείσθω, καὶ ματρὸς ἔτʼ ἐν κόλποισι καθεύδων, 
 πωλείσθω. τί δέ μοι τὸ θρασὺ τοῦτο τρέφειν; 
 καὶ γὰρ σιμὸν ἔφυ καὶ ὑπόπτερον, ἄκρα δʼ ὄνυξιν 
 κνίζει, καὶ κλαῖον πολλὰ μεταξὺ γελᾷ· 
 πρὸς δʼ ἔτι λοιπὸν ἄθρεπτον, ἀείλαλον, ὀξὺ δεδορκός, 
 ἄγριον, οὐδʼ αὐτῇ μητρὶ φίλῃ τιθασὸν 
 πάντα τέρας, τοιγὰρ πεπράσεται. εἴ τις ἀπόπλους 
 ἔμπορος ὠνεῖσθαι παῖδα θέλει, προσίτω. 
 καίτοι λίσσετʼ, ἰδού, δεδακρυμένος. οὒ σ’ ἔτι πωλῶ· 
 θάρσει· Ζηνοφίλᾳ σύντροφος ὧδε μένε,

Meleager 
 
 
 ναὶ τὰν Κύπριν, Ἔρως, φλέξω τὰ σὰ πάντα πυρώσας, 
 τόξα τε καὶ Σκυθικὴν ἰοδόκον φαρέτρην 
 φλέξω, ναί, τί μάταια γελᾷς, καὶ σιμὰ σεσηρὼς 
 μυχθίζεις; τάχα που σαρδάνιον γελάσεις. 
 ἦ γάρ σευ τὰ ποδηγὰ Πόθων ὠκύπτερα κόψας, 
 χαλκόδετον σφίγξω σοῖς περὶ ποσσὶ πέδην. 
 καίτοι Καδμεῖον κράτος οἴσομεν, εἴ σε πάροικον 
 ψυχῇ συζεύξω, λύγκα παρʼ αἰπολίοις. 
 ἀλλʼ ἴθι, δυσνίκητε, λαβὼν δʼ ἔπι κοῦφα πέδιλα 
 ἐκπέτασον ταχινὰς εἰς ἑτέρους πτέρυγας.

Meleager 
 
 
 τί ξένον, εἰ βροτολοιγὸς Ἔρως τὰ πυρίπνοα τόξα 
 βάλλει, καὶ λαμυροῖς ὄμμασι πικρὰ γελᾷ; 
 
 οὐ μάτηρ στέργει μὲν Ἄρη γαμέτις δὲ τέτυκται 
 Ἁφαίστου, κοινὰ καὶ πυρὶ καὶ ξίφεσιν; 
 ματρὸς δʼ οὐ μάτηρ ἀνέμων μάστιξι Θάλασσα 
 τραχὺ βοᾷ; γενέτας δʼ οὔτε τις οὔτε τινός. 
 τοὔνεκεν Ἁφαίστου μὲν ἔχει φλόγα. κύμασι δʼ ὀργὰν 
 στέρξεν ἴσαν, Ἄρεως δʼ αἱματόφυρτα βέλη.

Asclepiades 
 
 
 τῶν † καρίων ἡμῖν λάβε † κώλακας ʽἀλλὰ πόθʼ ἤξεἰ, 
 καὶ πέντε στεφάνους τῶν ῥοδίνων. τί τὸ Πάξ; 
 οὐ φὴς κέρματʼ ἔχειν; διολώλαμεν. οὐ τροχιεῖ τις 
 τὸν Λαπίθην; λῃστήν, οὐ θεράποντʼ ἔχομεν. 
 οὐκ ἀδικεῖς; οὐδέν; φέρε τὸν λόγον ἐλθὲ λαβοῦσα, 
 Φρύνη, τὰς ψήφους. ὦ μεγάλου κινάδους. 
 πέντʼ οἶνος δραχμῶν ἀλλᾶς δύο 
 
 ὦτα λέγεις σκόμβροι σησαμίδες, σχάδονες. 
 αὔριον αὐτὰ καλῶς λογιούμεθα· νῦν δὲ πρὸς Αἴσχραν 
 τὴν μυρόπωλιν ἰὼν, πέντε λάβʼ ἀργυρέας. 
 εἰπὲ δὲ σημεῖον, Βάκχων ὅτι πέντʼ ἐφίλησεν 
 ἑξῆς, ὧν κλίνη μάρτυς ἐπεγράφετο.

Meleager 
 
 
 ἄγγειλον τάδε, Δορκάς· ἰδοὺ πάλι δεύτερον αὐτῇ 
 καὶ τρίτον ἄγγειλον, Δορκάς, ἅπαντα. τρέχε· 
 μηκέτι μέλλε, πέτου — βραχύ μοι, βραχύ, Δορκάς, ἐπίσχες.. 
 Δορκάς, ποῖ σπεύδεις, πρίν σε τὰ πάντα μαθεῖν; 
 
 πρόσθες δʼ οἷς εἴρηκα πάλαι — μᾶλλον δὲ ʽτί ληρῶ;ʼ 
 μηδὲν ὅλως εἴπῃς — ἀλλʼ ὅτι — πάντα λέγε· 
 μὴ φείδου τὰ ἅπαντα λέγειν. καίτοι τί σε Δορκάς, 
 ἐκπέμπω, σὺν σοὶ καὐτός, ἰδού, προάγων;

Posidippus 
 
 
 τέσσαρες οἱ πίνοντες· ἐρωμένη ἔρχεθʼ ἑκάστῳ· 
 ὀκτὼ γινσμένοις ἓν Χίον οὐχ ἱκανόν. 
 παιδάριον, βαδίσας πρὸς Ἀρίστιον, εἰπὲ τὸ πρῶτον 
 ἡμιδεὲς πέμψαι· χοῦς γὰρ ἄπεισι δύο 
 ἀσφαλέως· οἶμαι δʼ ὅτι καὶ πλέον. ἀλλὰ τρόχαζε· 
 ὥρας γὰρ πέμπτης πάντες ἀθροιζόμεθα.

Meleager 
 
 
 ἔγνων, οὒ μʼ ἔλαθες· τί θεούς; οὐ γάρ με λέληθας· 
 ἔγνων μηκέτι νῦν ὄμνυε· πάντʼ ἔμαθον. 
 ταῦτʼ ἦν, ταῦτʼ, ἐπίορκε; μόνη σὺ πάλιν, μόνη ὑπνοῖς; 
 ὦ τόλμης καὶ νῦν, νῦν ἔτι φησί, μόνη. 
 
 οὐχ ὁ περίβλεπτός σε Κλέων; κἂν μὴ τί δʼ ἀπειλῶ; 
 ἔρρε, κακὸν κοίτης θηρίον, ἔρρε τάχος. 
 καίτοι σοι δώσω τερπνὴν χάριν οἶδʼ ὅτι βούλει 
 κεῖνον ὁρᾶν αὐτοῦ δέσμιος ὧδε μένε.

Asclepiades 
 
 
 εἰς ἀγορὰν βαδίσας, Δημήτριε, τρεῖς παρʼ Ἀμύντου 
 γλαυκίσκους αἴτει, καὶ δέκα φυκίδια· 
 
 καὶ κυφὰς καρῖδας ʽἀριθμήσει δέ σοι αὐτόσ̓ 
 εἴκοσι καὶ τέτορας δεῦρο λαβὼν ἄπιθι. 
 καὶ παρὰ Θαυβορίου ῥοδίνους ἓξ πρόσλαβε . 
 καὶ Τρυφέραν ταχέως ἐν παρόδῳ κάλεσον.

Posidippus 
 
 
 μή με δόκει πιθανοῖς ἀπατᾷν δάκρυσσι, Φιλαινί. 
 οἶδα· φιλεῖς γὰρ ὅλως οὐδένα μεῖζον ἐμοῦ, 
 τοῦτον ὅσον παρʼ ἐμοὶ κέκλισαι χρόνον εἰ δʼ ἕτερός σε 
 εἶχε, φιλεῖν ἂν ἔφης μεῖζον ἐκεῖνον ἐμοῦ.

Meleager 
 
 
 εἰπὲ Λυκαινίδι, Δορκάς· “ἴδʼ ὡς ἐπίτηκτα φιλοῦσα 
 ἥλως· οὐ κρύπτει πλαστὸν ἔρωτα χρόνος.”

Leonidas 
 
 
 οὐκ ἀδικέω τὸν Ἔρωτα. γλυκύς, μαρτύρομαι αὐτὴν 
 Κύπριν βέβλημαι δʼ ἐκ δολίου κέραος, 
 καὶ πᾶς τεφροῦμαι· θερμὸν δʼ ἐπὶ θερμῷ ἰάλλει 
 ἄτρακτον, λωφᾷ δʼ οὐδʼ ὅσον ἰοβολῶν. 
 χὠ θνητὸς τὸν ἀλιτρὸν ἐγώ, κεἰ πτηνὸς ὁ δαίμων, 
 τίσομαι· ἐγκλήμων δʼ ἔσσομʼ ἀλεξόμενος;

Asclepiades 
 
 
 νὺξ μακρὴ καὶ χεῖμα, μέσην δʼ ἐπὶ Πλειάδα δύνει· 
 κἀγὼ πὰρ προθύροις νίσσομαι ὑόμενος, 
 
 τρωθεὶς τῆς δολίης κείνης πόθῳ· οὐ γὰρ ἔρωτα 
 Κύπρις, ἀνιηρὸν δʼ ἐκ πυρὸς ἧκε βέλος.

Meleager 
 
 
 κῦμα τὸ πικρὸν Ἔρωτος, ἀκοίμητοί τε πνέοντες 
 ζῆλοι, καὶ κώμων χειμέριον πέλαγος, 
 ποῖ φέρομαι; πάντῃ δὲ φρενῶν οἴακες ἀφεῖνται, 
 ἦ πάλι τὴν τρυφερὴν Σκύλλαν ἐποψόμεθα;

Meleager 
 
 
 ἄστρα, καὶ ἡ φιλέρωσι καλὸν φαίνουσα Σελήνη, 
 καὶ Νύξ, καὶ κώμων σύμπλανον ὀργάνιον, 
 ἆρά γε τὴν φιλάσωτον ἔτʼ ἐν κοίταισιν ἀθρήσω 
 ἄγρυπνον, λύχνῳ πόλλʼ ἀποκλαομένην; 
 ἦ τινʼ ἔχει σύγκοιτον ; ἐπὶ προθύροισι μαράνας 
 δάκρυσιν ἐκδήσω τοὺς ἱκέτας στεφάνους, 
 ἓν τόδʼ ἐπιγράψας· “ Κύπρι, σοὶ Μελέαγρος, ὁ μύστης 
 σῶν κώμων, στοργῆς σκῦλα τάδʼ ἐκρέμασεν.”

Meleager 
 
 
 γυμνὴν ἢν ἐσίδῃς Καλλίστιον, ὦ ξένε, φήσεις· 
 ἤλλακται διπλοῦν γράμμα Συρηκοσίων.

Dioscorides 
 
 
 ἡ τρυφερὴ μʼ ἤγρευσε Κλεὼ τὰ γαλάκτινʼ, Ἄδωνι, 
 τῇ σῇ κοψαμένη στήθεα παννυχίδι. 
 
 εἰ δώσει κἀμοὶ ταύτην χάριν, ἢν ἀποπνεύσω, 
 μὴ πρόφασις, σύμπλουν σύν με λαβὼν ἀπάγου.

Posidippus 
 
 
 αὐτοὶ τὴν ἁπαλὴν Εἰρήνιον ἦγον Ἔρωτες, 
 Κύπριδος ἐκ χρυσέων ἐρχομένην θαλάμων, 
 ἐκ τριχὸς ἄχρι ποδῶν ἱερὸν θάλος, οἷά τε λύγδου 
 γλυπτήν, παρθενίων βριθομένην χαρίτων 
 καὶ πολλοὺς τότε χερσὶν ἐπʼ ἠιθέοισιν ὀιστοὺς 
 τόξου Ἰτορφνρέης ἧκαν ἀφʼ ἁρπεδόνης.

Meleager 
 
 
 αἱ τρισσαὶ Χάριτες τρισσὸν στεφάνωμα συνείραν 
 Ζηνοφίλᾳ, τρισσᾶς σύμβολα καλλοσύνας· 
 ἁ μὲν ἐπὶ χρωτὸς θεμένα πόθον, ἁ δʼ ἐπὶ μορφᾶς 
 ἵμερον, ἁ δὲ λόγοις τὸ γλυκύμυθον ἔπος. 
 Τρισσάκις εὐδαίμων, ἇς καὶ Κύπρις ὥπλισεν εὐνὰν, 
 καὶ Πειθὼ μύθους, καὶ γλυκὺ κάλλος Ἔρως.

Meleager 
 
 
 Ζηνοφίλᾳ κάλλος μὲν Ἔρως, σύγκοιτα δὲ φίλτρα 
 Κύπρις ἔδωκεν ἔχειν, αἱ Χάριτες δὲ χάριν.

Meleager 
 
 
 ναὶ μὰ τὸν εὐπλόκαμον Τιμοῦς φιλέρωτα κίκιννον, 
 ναὶ μυρόπνουν Δημοῦς χρῶτα τὸν ὑπναπάτην, 
 ναὶ πάλιν Ἰλιάδος φίλα παίγνια, ναὶ φιλάγρυπνον 
 λύχνον, ἐμῶν κώμων πόλλʼ ἐπιδόντα τέλη, 
 
 βαιὸν ἔχω τό γε λειφθέν, Ἔρως, ἐπὶ χείλεσι πνεῦμα· 
 εἰ δʼ ἐθέλεις καὶ τοῦτʼ, εἰπέ, καὶ ἐκπτύσομαι,

Meleager 
 
 
 οὐ πλόκαμον Τιμοῦς, οὐ σάνδαλον Ἡλιοδώρας, 
 οὐ τὸ μυρόρραντον Δημαρίου πρόθυρον, 
 οὐ τρυφερὸν μείδημα βοώπιδος Ἀντικλείας, 
 οὐ τοὺς ἀρτιθαλεῖς Δωροθέας στεφάνους· 
 οὐκέτι σοὶ φαρέτρη πτερόεντας ὀιστοὺς 
 κρύπτει, Ἔρως· ἐν ἐμοὶ πάντα γάρ ἐστι βέλη.

Hedylus 
 
 
 οἶνος καὶ προπόσεις κατεκοίμισαν Ἀγλαονίκην 
 αἱ δόλιαι, καὶ ἔρως ἡδὺς ὁ Νικαγόρεω, 
 ἧς πάρα Κύπριδι ταῦτα μύροις ἔτι πάντα μυδῶντα 
 κεῖνται, παρθενίων ὑγρὰ λάφυρα πόθων, 
 σάνδαλα, καὶ μαλακαί, μαστῶν ἐνδύματα, μίτραι. 
 ὕπνου καὶ σκυλμῶν τῶν τότε μαρτύρια.

Anonymi Epigrammatici 
 
 
 ὁ κρόκος, οἵ τε μύροισιν ἔτι πνείοντες Ἀλεξοῦς 
 σὺν μίτραις κισσοῦ κυάνεοι στέφανοι 
 τῷ γλυκερῷ καὶ θῆλυ κατιλλώπτοντι Πριήπῳ 
 κεῖνται, τῆς ἱερῆς ξείνια παννυχίδος.

Anonymi Epigrammatici 
 
 
 Ἠγρύπνησε Λεοντὶς ἕως πρὸς καλὸν Ἑῷον 
 ἀστέρα, τῷ χρυσέῳ τερπομένη Σθενίῳ· 
 ἧς πάρα Κύπριδι τοῦτο τὸ σὺν Μούσαισι μελισθὲν 
 βάρβιτον ἐκ κείνης κεῖτʼ ἔτι παννυχίδσς.

Posidippus 
 
 
 πορφυρέην μάστιγα καὶ ἡνία σιγαλόεντα 
 Πλαγγὼν εὐίππων θῆκεν ἐπὶ προθύρων, 
 νικήσασα κέλητι Φιλαινίδα τὴν πολύχαρμον, 
 ἑσπερινῶν πώλων ἄρτι φρυασσομένων. 
 Κύπρι φίλη, σὺ δὲ τῇδε πόροις νημερτέα νίκης 
 δόξαν, ἀείμνηστον τήνδε τιθεῖσα χάριν.

Asclepiades 
 
 
 Λυσιδίκη σοί, Κύπρι, τὸν ἱππαστῆρα μύωπα, 
 χρύσεον εὐκνήμου κέντρον ἔθηκε ποδός, 
 ᾧ πολὺν ὕπτιον ἵππον ἐγύμνασεν οὐ δὲ ποτʼ αὐτῆς 
 μηρὸς ἐφοινίχθη κοῦφα τινασσομένης· 
 ἦν γὰρ ἀκέντητος τελεοδρόμος· οὕνεκεν ὅπλον 
 σοὶ κατὰ μεσσοπύλης χρύσεον ἐκρέμασεν.

Meleager 
 
 
 οὐκέτι, Τιμάριον, τὸ πρὶν γλαφυροῖο κέλητος 
 πῆγμα φέρει πλωτὸν Κύπριδος εἰρεσίην· 
 ἀλλʼ ἐπὶ μὲν νώτοισι μετάφρενον, ὡς κέρας ἱστῷ, 
 κυρτοῦται, πολιὸς δʼ ἐκλέλυται πρότονος· 
 ἱστία δʼ αἰωρητὰ χαλᾷ σπαδονίσματα μαστῶν 
 ἐκ δὲ σάλου στρεπτὰς γαστρὸς ἔχει ῥυτίδας· 
 νέρθε δὲ πάνθʼ ὑπέραντλα νεώς, κοίλῃ δὲ θάλασσα 
 πλημμύρει, γόνασιν δʼ ἔντρομός ἐστι σάλος. 
 δύστανός τοι ζωὸς ἔτʼ ὢν Ἀχερουσίδα λίμνην 
 πλεύσετʼ ἄνωθʼ ἐπιβὰς γραὸς ἐπʼ εἰκοσόρῳ.

Anonymi Epigrammatici 
 
 
 ἴυγξ ἡ Νικοῦς, ἡ καὶ διαπόντιον ἕλκειν 
 ἄνδρα καὶ ἐκ θαλάμων παῖδας ἐπισταμένη, 
 χρυσῷ ποικιλθεῖσα, διαυγέος ἐξ ἀμεθύστου 
 γλυπτή, σοὶ κεῖται, Κύπρι, φίλον κτέανον, 
 πορφυρέης ἀμνοῦ μαλακῇ τριχὶ μέσσα δεθεῖσα, 
 τῆς Λαρισσαίης ξείνια φαρμακίδος.

Leonidas 
 
 
 Μηλὼ καὶ Σατύρη τανυήλικες, Ἀντιγενείδεω 
 παῖδες, ταὶ Μουσῶν εὔκολοι ἐργάτιδες· 
 Μηλὼ μὲν Μούσαις Πιμπληΐσι τοὺς ταχυχειλεῖς 
 αὐλοὺς καὶ ταύτην πύξινον αὐλοδόκην 
 ἡ φίλερως Σατύρη δὲ τὸν ἕσπερον οἰνοποτήρων 
 σύγκωμον, κηρῷ ζευξαμένη, δόνακα, 
 ἡδὺν συριστῆρα, σὺν ᾧ πανεπόρφνιος ἠῶ 
 ηὔγασεν αὐλείοις οὐ κοτέουσα θύραις.

Asclepiades 
 
 
 αἱ Σάμιαι Βιττὼ καὶ Νάννιον εἰς Ἀφροδίτης 
 φοιτᾶν τοῖς αὐτῆς οὐκ ἐθέλουσι νόμοις, 
 εἰς δʼ ἕτερʼ αὐτομολοῦσιν, ἃ μὴ καλά. δεσπότι Κύπρι, 
 μίσει τὰς κοίτης τῆς παρὰ σοὶ φυγάδας,

Meleager 
 
 
 οὔ μοι παιδομανὴς κραδία· 
 τί δὲ τερπνόν,Ἔρωτες , 
 ἀνδροβατεῖν εἰ μὴ δούς τι λαβεῖν ἐθέλει; 
 ἁ χεὶρ γὰρ τὰν χεῖρα. καλά με μένει παράκοιτις· 
 ἔρροι πᾶς ἄρσην ἀρσενικαῖς λαβίσιν.

Posidippus 
 
 
 σῇ, Παφίη Κυθέρεια, παρʼ ᾐόνι εἶδε Κλέανδρος 
 Νικοῦν ἐν χαροποῖς κύμασι νηχομένην· 
 καιόμενος δʼ ὑπʼ Ἔρωτος ἐνὶ φρεσὶν ἄνθρακας ὡνὴρ 
 ξηροὺς ἐκ νοτερῆς παιδὸς ἐπεσπάσατο. 
 χὠ μὲν ἐναυάγει γαίης ἔπι· τὴν δέ, θαλάσσης 
 ψαύουσαν, πρηεῖς εἴχοσαν αἰγιαλοί. 
 νῦν δʼ ἴσος ἀμφοτέροις φιλίης πόθος οὐκ ἀτελεῖς γὰρ 
 εὐχαί, τὰς κείνης εὔξατʼ ἐπʼ ἠιόνος.

Asclepiades 
 
 
 τῷ θαλλῷ Διδύμη με συνήρπασεν ὤ μοι. ἐγὼ δὲ 
 τήκομαι, ὡς κηρὸς πὰρ πυρί, κάλλος ὁρῶν. 
 εἰ δὲ μέλαινα, τί τοῦτο ; καὶ ἄνθρακες· ἀλλʼ ὅτʼ ἐκείνους 
 θάλψωμεν, λάμπουσ’ ὡς ῥόδεαι κάλυκες.

Posidippus 
 
 
 δάκρυα καὶ κῶμοι, τί μʼ ἐγείρετε, πρὶν πόδας ἆραι 
 ἐκ πυρός, εἰς ἑτέρην Κύπριδος ἀνθρακιήν; 
 λήγω δʼ οὔποτʼ ἔρωτος ἀεὶ δέ μοι ἐξ Ἀφροδίτης 
 ἄλγος ὁ μὴ κρίνων καινὸν ἄγει τι Πόθος·

Meleager 
 
 
 αἰεί μοι δινεῖ μὲν ἐν οὔασιν ἦχος Ἔρωτος, 
 ὄμμα δὲ σῖγα Πόθοις τὸ γλυκὺ δάκρυ φέρει· 
 οὐδʼ ἡ νύξ, οὐ φέγγος ἐκοίμισεν, ἀλλʼ ὑπὸ φίλτρων 
 ἤδη που κραδίᾳ γνωστὸς ἔνεστι τύπος. 
 ὦ πτανοί, μὴ καὶ ποτʼ ἐφίπτασθαι μέν, Ἔρωτες, 
 οἴδατʼ, ἀποπτῆναι δʼ οὐδʼ ὅσον ἰσχύετε;

Posidippus 
 
 
 Πυθιάς, εἰ μὲν ἔχει τινʼ, ἀπέρχομαι· εἰ δὲ καθεύδει 
 ὧδε μόνη, μικρόν, πρὸς Διός, ἐσκαλέσαις. 
 εἰπὲ δὲ σημεῖον, μεθύων ὅτι καὶ διὰ κλωπῶν 
 ἦλθον, Ἔρωτι θρασεῖ χρώμενος ἡγεμόνι,

Meleager 
 
 
 Σφαιριστὰν τὸν Ἔρωτα τρέφω· σοὶ δʼ, Ἡλιοδώρα, 
 βάλλει τὰν ἐν ἐμοὶ παλλομέναν κραδίαν. 
 ἀλλʼ ἄγε συμπαίκταν δέξαι Πόθον εἰ δʼ ἀπὸ σεῦ 
 ῥίψαις, οὐκ οἴσει τὰν ἀπάλαιστρον ὕβριν.

Meleager 
 
 
 λίσσομʼ, Ἔρως, τὸν ἄγρυπνον ἐμοὶ πόθον Ἡλιοδώρας 
 κοίμισον, αἰδεσθεὶς Μοῦσαν ἐμὴν ἱκέτιν. 
 ναὶ γὰρ δὴ τὰ σὰ τόξα, τὰ μὴ δεδιδαγμένα βάλλειν 
 ἄλλον, ἀεὶ δʼ ἐπʼ ἐμοὶ πτηνὰ χέοντα βέλη, 
 εἰ καί με κτείναις, λείψω φωνὴν προϊέντα 
 γράμματʼ 
 ἔρωτος ὅρα, ξεῖνε, μιαιφονίην.

Agathias Scholasticus 
 
 
 εἰ φιλέεις, μὴ πάμπαν ὑποκλασθέντα χαλάσσῃς 
 θυμὸν ὀλισθηρῆς ἔμπλεον ἱκεσίης· 
 ἀλλά τι καὶ φρονέοις στεγανώτερον, ὅσσον ἐρύσσαι 
 ὀφρύας, ὅσσον ἰδεῖν βλέμματι φειδομένῳ. 
 ἔργον γάρ τι γυναιξὶν ὑπερφιάλους ἀθερίζειν 
 καὶ κατακαγχάζειν τῶν ἄγαν οἰκτροτάτων. 
 κεῖνος δʼ ἐστὶν ἄριστος ἐρωτικός, ὃς τάδε μίξει 
 οἶκτον ἔχων ὀλίγῃ ξυνὸν ἀγηνορίῃ,

Paulus Silentiarius 
 
 
 χρύσεος ἀψαύστοιο διέτμαγεν ἅμμα κορείας 
 Ζεύς, διαδὺς Δανάας χαλκελάτους θαλάμους. 
 φαμὶ λέγειν τὸν μῦθον ἐγὼ τάδε· “ χάλκεα νικᾷ 
 τείχεα καὶ δεσμοὺς χρυσὸς ὁ πανδαμάτωρ.” 
 χρυσὸς ὅλους ῥυτῆρας, ὅλας κληῖδας ἐλέγχει, 
 χρυσὸς ἐπιγνάμπτει τὰς σοβαροβλεφάρους· 
 καὶ Δανάας ἐλύγωσεν ὅδε φρένα. μή τις ἐραστὴς 
 λισσέσθω Παφίαν, ἀργύριον παρέχων.

Agathias Scholasticus 
 
 
 τὸν σοβαρὸν Πολέμωνα, τὸν ἐν θυμέλῃσι Μενάνδρου 
 κείραντα γλυκεροὺς τῆς ἀλόχου πλοκάμους, 
 ὁπλότερος Πολέμων μιμήσατο, καὶ τὰ Ῥοδάνθης 
 βόστρυχα παντόλμοις χερσὶν ἐληίσατο, 
 καὶ τραγικοῖς ἀχέεσσι τὸ κωμικὸν ἔργον ἀμείψας, 
 μάστιξεν ῥαδινῆς ἅψεα θηλυτέρης. 
 ζηλομανὲς τὸ κόλασμα· τί γὰρ τόσον ἤλιτε κούρη, 
 εἴ με κατοικτείρειν ἤθελε τειρόμενον; 
 σχέτλιος· ἀμφοτέρους δὲ διέτμαγε, μέχρι καὶ αὐτοῦ 
 βλέμματος ἐνστήσας αἴθοπα βασκανίην, 
 ἀλλʼ ἔμπης τελέθει Μισούμενος· αὐτὰρ ἔγωγε 
 δύσκολος, οὐχ ὁρόων τὴν Περικειρομένην.

Paulus Silentiarius 
 
 
 Κλέψωμεν, Ῥοδόπη, τὰ φιλήματα, τὴν τʼ ἐρατεινὴν 
 καὶ περιδήριτον Κύπριδος ἐργασίην. 
 ἡδὺ λαθεῖν, φυλάκων τε παναγρέα κανθὸν ἀλύξαι· 
 φώρια δʼ ἀμφαδίων λέκτρα μελιχρότερα,

Agathias Scholasticus 
 
 
 εἰ καὶ νῦν πολιή σε κατεύνασε, καὶ τὸ θαλυκρὸν 
 κεῖνο κατημβλύνθη κέντρον ἐρωμανίης, 
 ὤφελες, ὦ Κλεόβουλε, πόθους νεότητος ἐπιγνούς, 
 νῦν καὶ ἐποικτείρειν ὁπλοτέρων ὀδύνας, 
 μηδʼ ἐπὶ τοῖς ξυνοῖς κοτέειν μέγα, μηδὲ κομάων 
 τὴν ῥαδινὴν κούρην πάμπαν ἀπαγλαΐσαι. 
 ἀντὶ πατρὸς τῇ παιδὶ πάρος μεμέλησο ταλαίνῃ, 
 καὶ νῦν ἐξαπίνης ἀντίπαλος γέγονας.

Paulus Silentiarius 
 
 
 μέχρι τίνος φλογόεσσαν ὑποκλέπτοντες ὀπωπὴν 
 φώριον ἀλλήλων βλέμμα τιτυσκόμεθα; 
 λεκτέον ἀμφαδίην μελεδήματα· κἤν τις ἐρύξῃ] 
 μαλθακὰ λυσιπόνου πλέγματα συζυγίης, 
 φάρμακον ἀμφοτέροις ξίφος ἔσσεται· ἥδιον ἡμῖν 
 ξυνὸν ἀεὶ μεθέπειν ἢ βίον ἢ θάνατον.

Agathias Scholasticus 
 
 
 εἰς Ἀριάδνην κιθαριστρίδα 
 εἴ ποτε μὲν κιθάρης ἐπαφήσατο πλῆκτρον ἑλοῦσα 
 κούρη, Τερψιχόρης ἀντεμέλιζε μίτοις· 
 εἴ ποτε δὲ τραγικῷ ῥοιζήματι ῥήξατο φωνήν, 
 αὐτῆς Μελπομένης βόμβον ἀπεπλάσατο· 
 εἰ δὲ καὶ ἀγλαΐης κρίσις ἵστατο, μᾶλλον ἂν αὐτὴ 
 Κύπρις ἐνικήθη, κἀνεδίκαζε Πάρις. 
 σιγῇ ἐφ̓ʼ ἡμείων, ἵνα μὴ Διόνυσος ἀκούσας 
 τῶν Ἀριαδνείων ζῆλον ἔχοι λεχέων.

Macedonius II 
 
 
 Φωσφόρε, μὴ τὸν Ἔρωτα βιάζεο, μηδὲ διδάσκου, 
 Ἄρεϊ γειτονέων, νηλεὲς ἦτορ ἔχειν 
 ὡς δὲ πάρος, Κλυμένης ὁρόων Φαέθοντα μελάθρῳ, 
 οὐ δρόμον ὠκυπόδην εἶχες ἐπʼ ἀντολίης, 
 οὕτω μοι περὶ νύκτα, μόγις ποθέοντι φανεῖσαν, 
 ἔρχεο δηθύνων ὡς παρὰ Κιμμερίοις.

Macedonius II 
 
 
 λῆξον,Ἔρως, κραδίης τε καὶ ἥπατος· εἰ δʼ ἐπιθυμεῖς 
 βάλλειν, ἄλλο τί μου τῶν μελέων μετάβα.

Macedonius II 
 
 
 ἕλκος ἔχω τὸν ἔρωτα· ῥέει δέ μοι ἕλκεος ἰχώρ, 
 δάκρυον, ὠτειλῆς οὔποτε τερσομένης. 
 εἰμὶ γὰρ ἐκ κακότητος ἀμήχανος, οὐδὲ Μαχάων 
 ἤπιά μοι πάσσει φάρμακα δευομένῳ. 
 Τήλεφός εἰμι, κόρη, σὺ δὲ γίνεο πιστὸς Ἀχιλλεύς 
 κάλλεϊ σῷ παῦσον τὸν πόθον, ὡς ἔβαλες.

Paulus Silentiarius 
 
 
 ὀφθαλμοί, τέο μέχρις ἀφύσσετε νέκταρ Ἐρώτων, 
 κάλλεος ἀκρήτου ζωροπόται θρασέες; 
 τῆλε; διαθρέξωμεν ὅπῃ σθένος· ἐν δὲ γαλήνῃ 
 νηφάλια σπείσω Κύπριδι Μειλιχίῃ. 
 εἰ δʼ ἄρα του καὶ κεῖθι κατάσχετος ἔσσομαι οἴστρῳ, 
 γίνεσθε κρυεροῖς δάκρυσι μυδαλέοι, 
 ἔνδικον ὀτλήσοντες ἀεὶ πόνον· ἐξ ὑμέων γάρ, 
 φεῦ, πυρὸς ἐς τόσσην ἤλθομεν ἐργασίην.

Macedonius II 
 
 
 Ἡμερίδας τρυγόωσιν ἐτήσιον, οὐδέ τις αὐτῶν 
 τοὺς ἕλικας, κόπτων βότρυν, ἀποστρέφεται. 
 ἀλλά σε τὴν ῥοδόπηχυν, ἐμῆς ἀνάθημα μερίμνης, 
 ὑγρὸν ἐνιπλέξας ἅμματι δεσμόν;, ἔχω, 
 καὶ τρυγόω τὸν ἔρωτα· καὶ οὐ θέρος, οὐκ ἔαρ ἄλλο 
 οἶδα μένειν, ὅτι μοι πᾶσα γέμεις χαρίτων. 
 ὧδε καὶ ἡβήσειας ὅλον χρόνον εἰ δέ τις ἔλθῃ 
 λοξὸς ἕλιξ ῥυτίδων, τλήσομαι ὡς φιλέων.

Paulus Silentiarius 
 
 
 εἰπὲ τίνι πλέξεις ἔτι βόστρυχον, ἢ τίνι χεῖρας 
 φαιδρυνέεις, ὀνύχων ἀμφιτεμὼν ἀκίδα; 
 ἐς τί δὲ κοσμήσεις ἁλιανθέι φάρεα κόχλῳ, 
 μηκέτι τῆς καλῆς ἐγγὺς ἐὼν Ῥοδόπης; 
 ὄμμασιν οἷς Ῥοδόπην οὐ δέρκομαι, οὐδὲ φαεινῆς 
 φέγγος ἰδεῖν ἐθέλω χρύσεον Ἠριπόλης.

Macedonius II 
 
 
 τὴν Νιόβην κλαίουσαν ἰδών ποτε βουκόλος ἀνὴρ 
 θάμβεεν, εἰ λείβειν δάκρυον οἶδε λίθος· 
 αὐτὰρ ἐμὲ στενάχοντα τόσης κατὰ νυκτὸς ὁμίχλην 
 ἔμπνοος Εὐίππης οὐκ ἐλέαιρε λίθος. 
 αἴτιος ἀμφοτέροισιν ἔρως, ὀχετηγὸς ἀνίης 
 τῇ Νιόβῃ τεκέων, αὐτὰρ ἐμοὶ παθέων.

Paulus Silentiarius 
 
 
 χρυσῆς εἰρύσσασα μίαν τρίχα Δωρὶς ἐθείρης, 
 οἷα δορικτήτους δῆσεν ἐμεῦ παλάμας· 
 
 αὐτὰρ ἐγὼ τὸ πρὶν μὲν ἐκάγχασα, δεσμὰ τινάξαι 
 Δωρίδος ἱμερτῆς εὐμαρὲς οἰόμενος· 
 ὡς δὲ διαρρῆξαι σθένος οὐκ ἔχον, ἔστενον ἤδη, 
 οἷά τε χαλκείῃ σφιγκτὸς ἀλυκτοπέδῃ. 
 καὶ νῦν ὁ τρισάποτμος ἀπὸ τριχὸς ἠέρτημαι, 
 δεσπότις ἔνθʼ ἐρύσῃ, πυκνὰ μεθελκόμενος.

Macedonius II 
 
 
 τὸ στόμα ταῖς Χαρίτεσσι, προσώπατα δʼ ἄνθεσι θάλλει, 
 ὄμματα τῇ παφίῃ, τὼ χέρε τῇ κιθάρῃ. 
 συλεύεις βλεφάρων φάος ὄμμασιν, οὖας ἀοιδῇ· 
 πάντοθεν ἀγρεύεις τλήμονας ἠιθέους.

Paulus Silentiarius 
 
 
 Ἱππομένην φιλέουσα, νόον προσέρεισα Λεάνδρῳ· 
 ἐν δὲ Λεανδρείοις χείλεσι πηγνυμένη, 
 εἰκόνα τὴν Ξάνθοιο φέρω φρεσί· πλεξαμένη δὲ 
 Ξάνθον, ἐς Ἱππομένην νόστιμον ἦτορ ἄγω. 
 πάντα τὸν ἐν παλάμῃσιν ἀναίνομαι· ἄλλοτε δʼ ἄλλον 
 αἰὲν ἀμοιβαίοις πήχεσι δεχνυμένη, 
 ἀφνειὴν Κυθέρειαν ὑπέρχομαι. εἰ δέ τις ἡμῖν 
 μέμφεται, ἐν πενίῃ μιμνέτω οἰογάμῳ.

Macedonius II 
 
 
 
 αὔριον ἀθρήσω σε. τὸ δʼ οὔ ποτε γίνεται ἡμῖν, 
 ἠθάδος ἀμβολίης αἰὲν ἀεξομένης. 
 ταῦτά μοι ἱμείροντι χαρίζεαι· ἄλλα δʼ ἐς ἄλλους 
 δῶρα φέρεις, ἐμέθεν πίστιν ἀπειπαμένη. 
 
 ὄψομαι ἑσπερίη σε. τί δʼ ἕσπερός ἐστι γυναικῶν; 
 γῆρας ἀμετρήτῳ πληθόμενον ῥυτίδι.

Paulus Silentiarius 
 
 
 ὁ πρὶν ἀμαλθάκτοισιν ὑπὸ φρεσὶν ἡδὺν ἐν ἥβῃ 
 οἰστροφόρου Παφίης θεσμὸν ἀπειπάμενος, 
 γυιοβόροις βελέεσσιν ἀνέμβατος ὁ πρὶν Ἐρώτων, 
 αὐχένα σοι κλίνω, Κύπρι, μεσαιπόλιος. 
 δέξο με καγχαλόωσα, σοφὴν ὅτι Παλλάδα νικᾷς 
 νῦν πλέον ἢ τὸ πάρος μήλῳ ἔφʼ Ἑσπερίδων.

Macedonius II 
 
 
 ἦλθες ἐμοὶ ποθέοντι παρʼ ἐλπίδα· τὴν δʼ ἐνὶ θυμῷ 
 ἐξεσάλαξας ὅλην θάμβεϊ φαντασίην, 
 καὶ τρομέω, κραδίη τε βυθῷ πελεμίζεται οἴστρῳ, 
 ψυχῆς πνιγομένης κύματι Κυπριδίῳ. 
 ἀλλʼ ἐμὲ τὸν ναυηγὸν ἐπʼ ἠπείροιο φανέντα 
 σῶε, τεῶν λιμένων ἔνδοθι δεξαμένη.

Paulus Silentiarius 
 
 
 ναὶ τάχα Τανταλέης Ἀχερόντια πήματα ποινῆς 
 ἡμετέρων ἀχέων ἐστὶν ἐλαφρότερα. 
 οὐ γὰρ ἰδὼν σέο κάλλος, ἀπείργετο χείλεα μῖξαι 
 χείλεϊ σῷ, ῥοδέων ἁβροτέρῳ καλύκων, 
 Τάνταλος ἀκριτόδακρυς, ὑπερτέλλοντα δὲ πέτρον 
 δείδιεν ἀλλὰ θανεῖν δεύτερον οὐ δύναται. 
 αὐτὰρ ἐγὼ ζωὸς μὲν ἐὼν κατατήκομαι οἴστρῳ, 
 ἐκ δʼ ὀλιγοδρανίης καὶ μόρον ἐγγὺς ἔχω.

Agathias Scholasticus 
 
 
 πᾶσαν ἐγὼ τὴν νύκτα κινύρομαι· εὖτε δʼ ἐπέλθῃ 
 ὄρθρος ἐλινῦσαι μικρὰ χαρίζόμενος, 
 
 ἀμφιπεριτρύζουσι χελιδόνες, ἐς δέ με δάκρυ 
 βάλλουσιν, γλυκερὸν κῶμα παρωσάμεναι. 
 ὄμματα δʼ οὐ λάοντα φυλάσσεται· ἡ δὲ Ῥοδάνθης 
 αὖθις ἐμοῖς στέρνοις φροντὶς ἀναστρέφεται. 
 ὦ φθονεραὶ παύσασθε λαλητρίδες· οὐ γὰρ ἔγωγε 
 τὴν Φιλομηλείην γλῶσσαν ἀπεθρισάμην 
 ἀλλʼ Ἴτυλον κλαίοιτε κατʼ οὔρεα, καὶ γοάοιτε 
 εἰς ἔποπος κραναὴν αὖλιν ἐφεζόμεναι, 
 βαιὸν ἵνα κνώσσοιμεν ἴσως δέ τις ἥξει ὄνειρος, 
 ὅς με Ῥοδανθείοις πήχεσιν ἀμφιβάλοι.

Macedonius II 
 
 
 τὸ ξίφος ἐκ κολεοῖο τί σύρεται; οὐ μὰ σέ, κούρη, 
 οὐχ ἵνα τι πρήξω Κύπριδος ἀλλότριον, 
 ἀλλʼ ἵνα σοι τὸν Ἄρηα, καὶ ἀζαλέον περ ἐόντα, 
 δείξω τῇ μαλακῇ Κύπριδι πειθόμενον. 
 οὗτος ἐμοὶ πτοθέοντι συνέμπορος, οὐδὲ κατόπτρου 
 δεύομαι, ἐν δʼ αὐτῷ δέρκομαι αὑτὸν ἐγώ, 
 κἀλαὸς ὡς ἐν ἔρωτι. σὺ δʼ ἢν ἀπʼ ἐμεῖο λάθηαι, 
 τὸ ξίφος ἡμετέρην δύσεται ἐς λαγόνα.

Paulus Silentiarius 
 
 
 ἐσβέσθη φλογεροῖο πυρὸς μένος· οὐκέτι κάμνω, 
 ἀλλὰ καταθνῄσκω ψυχόμενος, Παφίῃ· 
 ἤδη γὰρ μετὰ σάρκα διʼ ὀστέα καὶ φρένας ἕρπει 
 παμφάγον ἀσθμαίνων οὗτος πικρὸς Ἔρως. 
 καὶ φλὸξ ἐν τελεταῖς ὅτε θύματα πάντα λαφύξῃ, 
 φορβῆς ἠπανίῃ ψύχεται αὐτομάτως.

Macedonius II 
 
 
 τῷ χρυσῷ τὸν ἔρωτα μετέρχομαι· οὐ γὰρ ἀρότρῳ 
 ἔργα μελισσάων γίνεται ἢ σκαπάνῃ, 
 ἀλλʼ ἔαρι δροσερῷ· μέλιτός γε μὲν Ἀφρογενείης 
 ὁ χρυσὸς τελέθει ποικίλος ἐργατίνης.

Paulus Silentiarius 
 
 
 
 Σῴζεό σοι μέλλων ἐνέπειν, παλίνορσον ἰωὴν 
 ἂψ ἀνασειράζω, καὶ πάλιν ἄγχι μένω· 
 σὴν γὰρ ἐγὼ δασπλῆτα διάστασιν οἷά τε πικρὴν 
 νύκτα καταπτήσσω τὴν Ἀχεροντιάδα. 
 ἤματι γὰρ σέο φέγγος ὁμοίιον ἀλλὰ τὸ μέν που 
 ἄφθογγον σὺ δέ μοι καὶ τὸ λάλημα φέρεις, 
 κεῖνο τὸ Σειρήνων γλυκερώτερον, ᾧ ἔπι πᾶσαι 
 εἰσὶν ἐμῆς ψυχῆς ἐλπίδες ἐκκρεμέες.

Eratosthenes Scholasticus 
 
 
 ὡς εἶδον Μελίτην, ὦχρός μʼ ἕλε· καὶ γὰρ ἀκοίτης 
 κείνη ἐφωμάρτει· τοῖα δʼ ἔλεξα τρέμων 
 “ τοῦ σοῦ ἀνακροῦσαι δύναμαι πυλεῶνος ὀχῆας, 
 δικλίδος ὑμετέρης τὴν βάλανον χαλάσας, 
 καὶ δισσῶν προθύρων πλαδαρὴν κρηπῖδα περῆσαι, 
 ἄκρον ἐπιβλῆτος μεσσόθι πηξάμενος;” 
 ἡ δὲ λέγει γελάσασα, καὶ ἀνέρα λοξὸν ἰδοῦσα· 
 
 τῶν προθύρων ἀπέχου, μή σε κύων ὀλέσῃ.

Macedonius II 
 
 
 τὴν φιλοπουλυγέλωτα κόρην ἐπὶ νυκτὸς ὀνείρου 
 εἶχον, ἐπισφίγξας πήχεσιν ἡμετέροις. 
 
 πείθετό μοι ξύμπαντα, καὶ οὐκ ἀλέγιζεν, ἐμεῖο 
 κύπριδι παντοίῃ σώματος ἁπτομένου· 
 ἀλλὰ βαρύζηλός τις Ἔρως καὶ νύκτα λοχήσας 
 ἐξέχεεν φιλίην, ὕπνον ἀποσκεδάσας. 
 ὧδέ μοι οὐδʼ αὐτοῖσιν ἐν ὑπναλέοισιν ὀνείροις 
 ἄφθονός ἐστιν Ἔρως κέρδεος ἡδυγάμου.

Paulus Silentiarius 
 
 
 μακρὰ φιλεῖ Γαλάτεια καὶ ἔμψοφα, μαλθακὰ Δημώ, 
 Δωρὶς ὀδακτάζει. τίς πλέον ἐξερέθει; 
 οὔατα μὴ κρίνωσι φιλήματα· γευσάμενοι δὲ 
 τριχθαδίων στομάτων, ψῆφον ἐποισόμεθα. 
 ἐπλάγχθης, κραδίη· τὰ φιλήματα μαλθακὰ Δημοῦς 
 ἔγνως καὶ δροσερῶν ἡδὺ μέλι στομάτων· 
 μίμνʼ ἐπὶ τοῖς· ἀδέκαστον ἔχει στέφος. εἰ δέ τις ἄλλῃ 
 τέρπεται, ἐκ Δημοῦς ἡμέας οὐκ ἐρύσει.

Macedonius II 
 
 
 Κιχλίζεις, χρεμέτισμα γάμου προκέλευθον ἱεῖσα 
 ἥσυχά μοι νεύεις· πάντα μάτην ἐρέθεις. 
 ὤμοσα τὴν δυσέρωτα κόρην, τρισὶν ὤμοσα πέτραις, 
 μήποτε μειλιχίοις ὄμμασιν εἰσιδέειν. 
 παῖζε μόνη τὸ φίλημα. μάτην πόππυζε σεαυτῇ 
 χείλεσι γυμνοτάτοις, οὔ τινι μισγομένοις. 
 αὐτὰρ ἐγὼν ἑτέρην ὁδὸν ἔρχομαι· εἰσὶ γὰρ ἄλλαι 
 κρέσσονες εὐλέκτρου Κύπριδος ἐργάτιδες.

Paulus Silentiarius 
 
 
 μαλθακὰ μὲν Σαπφοῦς τὰ φιλήματα, μαλθακὰ γυίων 
 πλέγματα χιονέων, μαλθακὰ πάντα μέλη· 
 
 ψυχὴ δʼ ἐξ ἀδάμαντος ἀπειθέος· ἄχρι γὰρ οἴων 
 ἔστιν ἔρως στομάτων, τἆλλα δὲ παρθενίης. 
 καὶ τίς ὑποτλαίη; τάχα τις τάχα τοῦτο ταλάσσας 
 δίψαν Τανταλέην τλήσεται εὐμαρέως.

Macedonius II 
 
 
 Παρμενὶς οὐκ ἔργῳ· τὸ μὲν οὔνομα καλὸν ἀκούσας 
 ὠισάμην σὺ δέ μοι πικροτέρη θανάτου· 
 καὶ φεύγεις φιλέοντα, καὶ οὐ φιλέοντα διώκεις, 
 ὄφρα πάλιν κεῖνον καὶ φιλέοντα φύγῃς. 
 κεντρομανὲς δʼ ἄγκιστρον ἔφυ στόμα, καί με δακόντα 
 εὐθὺς ἔχει ῥοδέου χείλεος ἐκκρεμέα.

Paulus Silentiarius 
 
 
 ὦ παλάμη πάντολμε, σὺ τὸν παγχρύσεον ἔτλης 
 ἀπρὶξ δραξαμένη βόστρυχον αὐερύσαι· 
 ἔτλης· οὐκ ἐμάλαξε τεὸν θράσος αἴλινος αὐδή, 
 σκύλμα κόμης, αὐχὴν μαλθακὰ κεκλιμένος. 
 νῦν θαμινοῖς πατάγοισι μάτην τὸ μέτωπον ἀράσσεις· 
 οὐκέτι γὰρ μαζοῖς σὸν θέναρ ἐμπελάσει. 
 μή, λίτομαι, δέσποινα, τόσην μὴ λάμβανε ποινὴν 
 μᾶλλον ἐγὼ τλαίην φάσγανον ἀσπασίως.

Irenaeus 
 
 
 ὦ σοβαρὴ Ῥοδόπη, Παφίης εἴξασα βελέμνοις 
 καὶ τὸν ὑπερφίαλον κόμπον ἀπωσαμένη, 
 ἀγκὰς ἑλοῦσὰ μʼ ἔχεις παρὰ σὸν λέχος· ἐν δʼ ἄρα δεσμοῖς 
 κεῖμαι, ἐλευθερίης οὐκ ἐπιδευόμενος. 
 οὕτω γὰρ ψυχή τε καὶ ἔκχυτα σώματα φωτῶν 
 συμφέρεται, φιλίης ῥεύμασι μιγνύμενα.

Paulus Silentiarius 
 
 
 ἡδύ, φίλοι, μείδημα τὸ Λαΐδος· ἡδὺ κατʼ αὖ τῶν 
 ἠπιοδινήτων δάκρυ χέει βλεφάρων. 
 χθιζά μοι ἀπροφάσιστον ἐπέστενεν, ἐγκλιδὸν ὤμῳ 
 ἡμετέρῳ κεφαλὴν δηρὸν ἐρεισαμένη· 
 μυρομένην δʼ ἐφίλησα· τὰ δʼ ὡς δροσερῆς ἀπὸ πηγῆς 
 δάκρυα μιγνυμένων πῖπτε κατὰ στομάτων. 
 εἶπε δʼ ἀνειρομένῳ, τίνος εἵνεκα δάκρυα λείβεις; 
 
 
 δείδια μή με λίπῃς· ἐστὲ γὰρ ὁρκαπάται.

Irenaeus 
 
 
 ὄμματα δινεύεις κρυφίων ἰνδάλματα πυρσῶν, 
 χείλεα δʼ ἀκροβαφῆ λοξὰ παρεκτανύεις, 
 καὶ πολὺ κιχλίζουσα σοβεῖς εὐβόστρυχον αἴγλην, 
 ἐκχυμένας δʼ ὁρόω τὰς σοβαρὰς παλάμας. 
 ἀλλʼ οὐ σῆς κραδίης ὑψαύχενος ὤκλασεν ὄγκος· 
 οὔπω ἐθηλύνθης, οὐδὲ μαραινομένη.

Paulus Silentiarius 
 
 
 ῥίψωμεν, χαρίεσσα, τὰ φάρεα· γυμνὰ δὲ γυμνοῖς 
 ἐμπελάσει γυίοις γυῖα περιπλοκάδην· 
 μηδὲν ἔοι τὸ μεταξύ· Σεμιράμιδος γὰρ ἐκεῖνο 
 τεῖχος ἐμοὶ δοκέει λεπτὸν ὕφασμα σέθεν 
 στήθεα δʼ ἐζεύχθω, τὰ [τε] χείλεα· τἆλλα δὲ σιγῇ 
 κρυπτέον· ἐχθαίρω τὴν ἀθυροστομίην.

Irenaeus 
 
 
 τίπτε πέδον, Χρύσιλλα, κάτω νεύουσα δοκεύεις, 
 καὶ ζώνην παλάμαις οἷά περ ἀκρολυτεῖς; 
 αἰδὼς νόσφι πέλει τῆς Κύπριδος· εἰ δʼ ἄρα σιγᾷς, 
 νεύματι τὴν Παφίην δεῖξον ὑπερχομένη,

Paulus Silentiarius 
 
 
 ὤμοσα μιμνάζειν σέο τηλόθεν, ἀργέτι κούρη, 
 ἄχρι δυωδεκάτης, ὦ πόποι, ἠριπόλης· 
 οὐ δʼ ἔτλην ὁ τάλας· τὸ τὰρ αὔριον ἄμμι φαάνθη 
 τηλοτέρω μήνης, ναὶ μὰ σέ, δωδεκάτης. 
 ἀλλὰ θεοὺς ἱκέτευε, φίλη, μὴ ταῦτα χαράξαι 
 ὅρκια ποιναίης νῶτον ὑπὲρ σελίδος· 
 θέλγε δὲ σαῖς χαρίτεσσιν ἐμὴν φρένα· μὴ δέ με μάστιξ, 
 πότνα, κατασμύξῃ καὶ σέο καὶ μακάρων.

Paulus Silentiarius 
 
 
 εἶδον ἐγὼ ποθέοντας· ὑπʼ ἀτλήτοιο δὲ λύσσης 
 δηρὸν ἐν ἀλλήλοις χείλεα πηξάμενοι, 
 οὐ κόρον εἶχον ἔρωτος ἀφειδέος· ἱέμενοι δέ, 
 εἰ θέμις, ἀλλήλων δύμεναι ἐς κραδίην, 
 ἀμφασίης ὅσον ὅσσον ὑπεπρήυνον ἀνάγκην, 
 ἀλλήλων μαλακοῖς φάρεσιν ἑσσάμενοι. 
 καὶ ῥʼ ὁ μὲν ἦν Ἀχιλῆι πανείκελος, οἷος ἐκεῖνος 
 τῶν Λυκομηδείων ἔνδον ἔην θαλάμων 
 κούρη δʼ ἀργυφέης ἐπιγουνίδος ἄχρι χιτῶνα 
 ζωσαμένη, Φοίβης εἶδος ἀπεπλάσατο. 
 καὶ πάλιν ἠρήρειστο τὰ χείλεα· γυιοβόρον γὰρ 
 εἶχον ἀλωφήτου λιμὸν ἐρωμανίης. 
 ῥεῖά τις ἡμερίδος στελέχη δύο σύμπλοκα λύσει, 
 στρεπτά, πολυχρονίῳ πλέγματι συμφυέα, 
 ἢ κείνους ʽφιλέοντας, ὑπʼ ἀντιπόροισὶ τʼ ἀγοστοῖς 
 ὑγρὰ περιπλέγδην ἅψεα δησαμένους. 
 τρὶς μάκαρ, ὃς τοίοισι, φίλη, δεσμοῖσιν ἑλίχθη, 
 τρὶς μάκαρ· ἀλλʼ ἡμεῖς ἄνδιχα καιόμεθα.

Paulus Silentiarius 
 
 
 δικλίδας ἀμφετίναξεν ἐμοῖς Γαλάτεια προσώποις 
 ἕσπερος, ὑβριστὴν μῦθον ἐπευξαμένη. 
 
 ὕβρις ἔρωτας ἔλυσε. μάτην ὅδε μῦθος ἀλᾶται· 
 ὕβρις ἐμὴν ἐρέθει μᾶλλον ἐρωμανίην. 
 ὤμοσα γὰρ λυκάβαντα μένειν ἀπάνευθεν ἐκείνης· 
 ὦ πόποι· ἀλλʼ ἱκέτης πρώιος εὐθὺς ἔβην.

Palladas 
 
 
 νῦν καταγιγνώσκω καὶ τοῦ Διὸς ὡς ἀνεράστου, 
 μὴ μεταβαλλομένου τῆς σοβαρᾶς ἕνεκα· 
 οὔτε γὰρ Εὐρώπης, οὐ τῆς Δανάης περὶ κάλλος, 
 οὔθʼ ἁπαλῆς Λήδης ἐστʼ ἀπολειπομένη· 
 εἰ μὴ τὰς πόρνας παραπέμπεται· οἶδα γὰρ αὐτὸν 
 τῶν βασιλευουσῶν παρθενικῶν φθορέα,

Paulus Silentiarius 
 
 
 Πρόκριτός ἐστι, Φίλιννα, τεὴ ῥυτὶς ἢ ὀπὸς ἥβης 
 πάσης· ἱμείρω δʼ ἀμφὶς ἔχειν παλάμαις 
 μᾶλλον ἐγὼ σέο μῆλα καρηβαρέοντα κορύμβοις, 
 ἢ μαζὸν νεαρῆς ὄρθιον ἡλικίης. 
 σὸν γὰρ ἔτι φθινόττωρον ὑπέρτερον εἴαρος ἄλλης, 
 χεῖμα σὸν ἀλλοτρίου θερμότερον θέρεος.

Paulus Silentiarius 
 
 
 ὄμματά σευ βαρύθουσι, πόθου πνείοντα, Χαρικλοῖ, 
 οἷάπερ ἐκ λέκτρων ἄρτι διεγρομένης· 
 ἔσκυλται δὲ κόμη, ῥοδέης δʼ ἀμάρυγμα παρειῆς 
 ὦχρος ἔχει λευκός, καὶ δέμας ἐκλέλυται. 
 
 κεἰ μὲν παννυχίῃσιν ὁμιλήσασα παλαίστραις 
 ταῦτα φέρεις, ὄλβου παντὸς ὑπερπέτεται 
 ὅς σε περιπλέγδην ἔχε πήχεσιν εἰ δέ σε τήκει· 
 θερμὸς ἔρως, εἴης εἰς ἐμὲ τηκομένη.

Paulus Silentiarius 
 
 
 Κεκρύφαλοι σφίγγουσι τεὴν τρίχα; τήκομαι οἴστρῳ 
 Ῥείης πυργοφόρου δείκελον εἰσορόων. 
 ἀσκεπές ἐστι κάρηνον; ἐγὼ ξανθίσμασι χαίτης 
 ἔκχυτον ἐκ στέρνων ἐξεσόβησα νόον. 
 ἀργενναῖς ὀθόνῃσι κατήορα βόστρυχα κεύθεις; 
 οὐδὲν ἐλαφροτέρη φλὸξ κατέχει κραδίην. 
 μορφὴν τριχθαδίην Χαρίτων τριὰς ἀμφιπολεύει· 
 πᾶσα δέ μοι μορφὴ πῦρ ἴδιον προχέει.

Agathias Scholasticus 
 
 
 εἰμί μὲν οὐ φιλόοινος· ὅταν δʼ ἐθέλῃς με μεθύσσαι, 
 πρῶτα σὺ γευομένη πρόσφερε, καὶ δέχομαι. 
 εἰ γὰρ ἐπιψαύσεις τοῖς χείλεσιν, οὐκέτι νήφειν 
 εὐμαρὲς, οὐδὲ φυγεῖν τὸν γλυκὺν οἰνοχόον 
 πορθμεύει γὰρ ἔμοιγε κύλιξ παρὰ σοῦ τὸ φίλημα, 
 καί μοι ἀπαγγέλλει τὴν χάριν ἣν ἔλαβεν.

Paulus Silentiarius 
 
 
 φεῦ φεῦ, καὶ τὸ λάλημα τὸ μείλιχον ὁ φθόνος εἴργει, 
 βλέμμα τε λαθριδίως φθεγγομένων βλεφάρων· 
 ἱσταμένης δʼ ἄγχιστα τεθήπαμεν ὄμμα γεραιῆς, 
 οἷα πολύγληνον βουκόλον Ἰναχίης. 
 ἵστασο, καὶ σκοπίαζε, μάτην δὲ σὸν ἦτορ ἀμύσσου· 
 οὐ γὰρ ἐπὶ ψυχῆς ὄμμα τεὸν τανύσεις.

Agathias Scholasticus 
 
 
 μήποτε, λύχνε, μύκητα φέροις, μηδʼ ὄμβρον ἐγείροις, 
 μὴ τὸν ἐμὸν παύσῃς νυμφίον ἐρχόμενον, 
 αἰεὶ σὺ φθονέεις τῇ Κύπριδι, καὶ γὰρ ὅθʼ Ἡρὼ 
 ἥρμοσε Λειάνδρῳ. . θυμέ, τὸ λοιπὸν ἔα. 
 Ἡφαίστου τελέθεις· καὶ πείθομαι, ὅττι χαλέπτων 
 Κύπριδα, θωπεύεις δεσποτικὴν ὀδύνην.

Paulus Silentiarius 
 
 
 βόστρυχον ὠμογέροντα τί μέμφεαι, ὄμματά θʼ ὑγρὰ 
 δάκρυσιν; ὑμετέρων παίγνια ταῦτα πόθων 
 φροντίδες ἀπρήκτοιο πόθου τάδε, ταῦτα βελέμνων 
 σύμβολα, καὶ δολιχῆς ἔργα νυχεγρεσίης. 
 καὶ γάρ που λαγόνεσσι ῥυτὶς παναώριος ἤδη, 
 καὶ λαγαρὸν δειρᾖ δέρμα περικρέμαται. 
 ὁππόσον ἡβάσκει φλογὸς ἄνθεα, τόσσον ἐμεῖο 
 ἅψεα γηράσκει φροντίδι γυιοβόρῳ. 
 ἀλλὰ κατοικτείρασα δίδου χάριν· αὐτίκα γάρ μοι 
 χρὼς ἀναθηλήσει κρατὶ μελαινομένῳ,

Cometas Chartularius 
 
 
 ὄμματα Φυλλὶς ἔπεμπε κατὰ πλόον ὅρκος ἀλήτης 
 πλάζετο, Δημοφόων δʼ ἦεν ἄπιστος ἀνήρ. 
 νῦν δέ, φίλη, πιστὸς μὲν ἐγὼ παρὰ θῖνα θαλάσσης 
 Δημοφόων σὺ δὲ πῶς, Φυλλίς, ἄπιστος ἔφυς;

Paulus Silentiarius 
 
 
 ἀνέρα λυσσητῆρι κυνὸς βεβολημένον ἰῷ 
 ὕδασι θηρείην εἰκόνα φασὶ βλέπειν. 
 λυσσώων τάχα πικρὸν Ἔρως ἐνέπηξεν ὀδόντα 
 εἰς ἐμέ, καὶ μανίαις θυμὸν ἐληίσατο· 
 σὴν γὰρ ἐμοὶ καὶ πόντος ἐπήρατον εἰκόνα φαίνει, 
 καὶ ποταμῶν δῖναι, καὶ δέπας οἰνοχόον,

Agathias Scholasticus 
 
 
 α. τί στενάχεις; β. φιλέω. α. τίνα; β. παρθένον. α. ἦ ῥά γε καλήν; 
 β. καλὴν ἡμετέροις ὄμμασι φαινομένην. 
 α. ποῦ δέ μιν εἰσενόησας; β. ἐκεῖ ποτὶ δεῖπνον ἐπελθὼν 
 ξυνῇ κεκλιμένην ἔδρακον ἐν στιβάδι. 
 α. ἐλπίζεις δὲ τυχεῖν; β. ναὶ, ναί, φίλος· ἀμφαδίην δὲ	 
 οὐ ζητῶ φιλίην, ἀλλʼ ὑποκλεπτομένην. 
 α. τὸν νόμιμον μᾶλλον φεύγεις γάμον. β. ἀτρεκὲς ἔγνων, 
 ὅττι γε τῶν κτεάνων πουλὺ τὸ λειπόμενον. 
 α. ἔγνως; οὐ φιλέεις, ἐψεύσαο· πῶς δύναται γὰρ 
 ψυχὴ ἐρωμανέειν ὀρθὰ λογιζομένη;

Paulus Silentiarius 
 
 
 μηκέτι τις πτήξειε πόθου βέλος· ἰοδόκην γὰρ 
 εἰς ἐμὲ λάβρος Ἔρως ἐξεκένωσεν ὅλην. 
 μὴ πτερύγων τρομέοι τις ἐπήλυσιν ἐξότε γάρ μοι 
 λὰξ ἐπιβὰς στέρνοις πικρὸν ἔπηξε πόδα, 
 
 ἀστεμφής, ἀδόνητος ἐνέζεται, οὐδὲ μετέστη, 
 εἰς ἐμὲ συζυγίην κειράμενος πτερύγων.

Agathias Scholasticus 
 
 
 δισσῶν θηλυτέρων μοῦνός ποτε μέσσος ἐκείμην, 
 τῆς μὲν ἐφιμείρων, τῇ δὲ χαριζόμενος· 
 εἷλκε δέ μʼ ἡ φιλέουσα· πάλιν δʼ ἐγώ, οἷά τε τις φώρ, 
 χείλεϊ φειδομένῳ τὴν ἑτέρην ἐφίλουν, 
 ζῆλον ὑποκλέπτων τῆς γείτονος, ἧς τὸν ἔλεγχον 
 καὶ τὰς λυσιπόθους ἔτρεμον ἀγγελίας. 
 ὀχθήσας δʼ ἄρʼ ἔειπον Ἐμοὶ τάχα καὶ τὸ φιλεῖσθαι 
 ὡς τὸ φιλεῖν χαλεπόν, δισσὰ κολαζομένῳ.

Paulus Silentiarius 
 
 
 οὔτε ῥόδον στεφάνων ἐπιδεύεται, οὔτε σὺ πέπλων, 
 οὔτε λιθοβλήτων, πότνια, κεκρυφάλων. 
 μάργαρα σῆς χροιῆς ἀπολείπεται, οὐδὲ κομίζει 
 χρυσὸς ἀπεκτήτου σῆς τριχὸς ἀγλαΐην 
 Ἰνδῴη δʼ ὑάκινθος ἔχει χάριν αἴθοπος αἴγλης, 
 ἀλλὰ τεῶν λογάδων πολλὸν ἀφαυροτέρην· 
 χείλεα δὲ δροσόεντα, καὶ ἡ μελίφυρτος ἐκείνη 
 στήθεος ἁρμονίη, κεστὸς ἔφυ Παφίης. 
 Γούτοις πᾶσιν ἐγὼ καταδάμναμαι· ὄμμασι μούνοις 
 θέλγομαι, οἷς ἐλπὶς μείλιχος ἐνδιάει.

Macedonius II 
 
 
 τήν ποτε βακχεύουσαν ἐν εἴδεϊ θηλυτεράων, 
 τὴν χρυσέῳ κροτάλῳ σειομένην σπατάλην, 
 γῆρας ἔχει καὶ νοῦσος ἀμείλιχος· οἱ δὲ φιληταί, 
 οἵ ποτε τριλλίστως ἀντίον ἐρχόμενοι 
 
 νῦν μέγα πεφρίκασι· τὸ δʼ αὐξοσέληνον ἐκεῖνο 
 ἐξέλιπεν, συνόδου μηκέτι γινομένης.

Paulus Silentiarius 
 
 
 μαζοὺς χερσὶν ἔχω, στόματι στόμα καὶ περὶ δειρὴν 
 ἄσχετα λυσσώων βόσκομαι ἀργυφέην, 
 οὔπω δʼ ἀφρογένειαν ὅλην ἕλον ἀλλʼ ἔτι κάμνω, 
 παρθένον ἀμφιέπων λέκτρον ἀναινομένην. 
 ἥμισυ γὰρ Παφίῃ, τὸ δʼ ἄρʼ ἥμισυ δῶκεν Ἀθήνῃ· 
 αὐτὰρ ἐγὼ μέσσος τήκομαι ἀμφοτέρων.

Agathias Scholasticus 
 
 
 ἡ πάρος ἀγλαΐῃσι μετάρσιος, ἡ πλοκαμῖδας 
 σειομένη πλεκτὰς, καὶ σοβαρευομένη, 
 ἡ μεγαλαυχήσασα καθʼ ἡμετέρης μελεδώνης, 
 γήραϊ ῥικνώδης, τὴν πρὶν ἀφῆκε χάριν. 
 μαζὸς ὑπεκλίνθη, πέσον ὀφρύες, ὄμμα τέτηκται, 
 χείλεα βαμβαίνει φθέγματι γηραλέῳ. 
 τὴν πολιὴν καλέω Νέμεσιν πόθου, ὅττι δικάζει 
 ἔννομα, ταῖς σοβαραῖς θᾶσσον ἐπερχομένη,

Paulus Silentiarius 
 
 
 τὴν πρὶν ἐνεσφρήγισσεν Ἔρως θρασὺς εἰκόνα μορφῆς 
 ἡμετέρης θερμῷ βένθεϊ σῆς κραδίης, 
 φεῦ φεῦ, νῦν ἀδόκητος ἀπέπτυσας· αὐτὰρ ἐγώ τοι 
 γραπτὸν ἔχω ψυχῇ σῆς τύπον ἀγλαΐης. 
 τοῦτον καὶ Φαέθοντι καὶ Ἄϊδι, βάρβαρε, δείξω, 
 Κρῆσσαν ἐπισπέρχων εἰς σὲ δικασπολίην.

Paulus Silentiarius 
 
 
 Δειελινῷ χαρίεσσα Μενεκρατὶς ἔκχυτος ὕπνῳ 
 κεῖτο περὶ κροτάφους πῆχυν ἑλιξαμένη·;· 
 τολμήσας δʼ ἐπέβην λεχέων ὕπερ. ὡς δὲ κελεύθου 
 ἥμισυ κυπριδίης ἤνυον ἀσπασίως, 
 ἡ παῖς ἐξ ὕπνοιο διέγρετο, χερσὶ δὲ λευκαῖς 
 κράατος ἡμετέρου πᾶσαν ἔτιλλε κόμην 
 μαρναμένης δὲ τὸ λοιπὸν ἀνύσσαμεν ἔργον ἔρωτος. 
 ἡ δʼ ὑποπιμπλαμένη δάκρυσιν εἶπε τάδε· 
 “σχέτλιε, νῦν μὲν ἔρεξας ὅ τοι φίλον, ᾧ ἔπι πουλὺν 
 πολλάκι σῆς παλάμης χρυσὸν ἀπωμοσάμην 
 οἰχόμενος δʼ ἄλλην ὑποκόλπιον εὐθὺς ἑλίξεις· 
 ἐστὲ γὰρ ἀπλήστου κύπριδος ἐργατίναι.”

Agathias Scholasticus 
 
 
 σοὶ τόδε τὸ κρήδεμνον, ἐμὴ μνήστειρα, κομίζω, 
 χρυσεοπηνήτῳ λαμπόμενον γραφίδι 
 βάλλε δὲ σοῖς πλοκάμοισιν ἐφεσσαμένη δʼ ὑπὲρ ὤμων 
 στήθεϊ παλλεύκῳ τήνδε δὸς ἀμπεχόνην 
 ναὶ ναὶ στήθεϊ μᾶλλον, ὅπως ἐπιμάζιον εἴη 
 ἀμφιπεριπλέγδην εἰς σὲ κεδαννύμενον. 
 καὶ τόδε μὲν φορέοις ἅτε παρθένος· ἀλλὰ καὶ εὐνὴν 
 λεύσσοις καὶ τεκέων εὔσταχυν ἀνθοσύνην, 
 ὄφρα σοι ἐκτελέσαιμι καὶ ἀργυφέην ἀναδέσμην 
 καὶ λιθοκολλήτων πλέγματα κεκρυφάλων.

Eratosthenes Scholasticus 
 
 
 ἄρσενας ἄλλος ἔχοι· φιλέειν δʼ ἐγὼ οἶδα γυναῖκας, 
 ἐς χρονίην φιλίην οἷα φυλασσομένας. 
 οὐ καλὸν ἡβητῆρες ἀπεχθαίρω γὰρ ἐκείνην 
 τὴν τρίχα, τὴν φθονερήν, τὴν ταχὺ φυομένην.

Agathias Scholasticus 
 
 
 αὐτή μοι Κυθέρεια καὶ ἱμερόεντες Ἔρωτες 
 τήξουσιν κενεὴν ἐχθόμενοι κραδίην, 
 ἄρσενας εἰ σπεύσω φιλέειν ποτέ· μήτε τυχήσω, 
 μήτʼ ἐπολισθήσω μείζοσιν ἀμπλακίαις. 
 ἄρκια θηλυτέρων ἀλιτήματα· κεῖνα κομίσσω, 
 καλλείψω δὲ νέους ἄφρονι Πιτταλάκῳ.

Paulus Silentiarius 
 
 
 δηθύνει Κλεόφαντις· ὁ δὲ τρίτος ἄρχεται ἤδη 
 λύχνος ὑποκλάζειν ἦκα μαραινόμενος. 
 αἴθε δὲ καὶ κραδίης πυρσὸς συναπέσβετο λύχνῳ, 
 μηδὲ μʼ ὑπʼ ἀγρύπνοις δηρὸν ἔκαιε πόθοις. 
 ἆ. πόσα τὴν Κυθέρειαν ἐπώμοσεν ἕσπερος ἥξειν, 
 ἀλλʼ οὔτʼ ἀνθρώπων φείδεται, οὔτε θεῶν.

Agathias Scholasticus 
 
 
 ἦ ῥά γε καὶ σύ, Φίλιννα, φέρεις πόνον; ἦ ῥα καὶ αὐτὴ 
 κάμνεις, αὐαλέοις ὄμμασι τηκομένη; 
 ἢ σὺ μὲν ὕπνον ἔχεις γλυκερώτατον, ἡμετέρης δὲ 
 φροντίδος οὔτε λόγος γίνεται οὔτε ἀριθμός; 
 εὑρήσεις τὰ ὅμοια, τεὴν δʼ, ἀμέγαρτε, παρειὴν 
 ἀθρήσω θαμινοῖς δάκρυσι τεγγομένην. 
 Κύπρις γὰρ τὰ μὲν ἄλλα παλίγκοτος· ἓν δέ τι καλὸν 
 ἔλλαχεν, ἐχθαίρειν τὰς σοβαρευομένας.

Paulus Silentiarius 
 
 
 χθιζά μοι Ἑρμώνασσα φιλακρήτους μετὰ κώμους 
 στέμμασιν αὐλείας ἀμφιπλέκοντι θύρας 
 
 ἐκ κυλίκων ἐπέχευεν ὕδωρ· ἀμάθυνε δὲ χαίτην, 
 ἣν μόλις ἐς τρισσὴν πλέξαμεν ἀμφιλύκην. 
 ἐφλέχθην δʼ ἔτι μᾶλλον ὑφʼ ὕδατος· ἐκ γὰρ ἐκείνης 
 λάθριον εἶχε κύλιξ πῦρ γλυκερῶν στομάτων.

Agathias Scholasticus 
 
 
 ἡ ῥαδινὴ Μελίτη ταναοῦ ἐπὶ γήραος οὐδῷ 
 τὴν ἀπὸ τῆς ἥβης οὐκ ἀπέθηκε χάριν, 
 ἀλλʼ ἔτι μαρμαίρουσι παρηίδες, ὄμμα δὲ θέλγειν 
 οὐ λάθε· τῶν δʼ ἐτέων ἡ δεκὰς οὐκ ὀλίγη· 
 μίμνει καὶ τὸ φρύαγμα τὸ παιδικόν. ἐνθάδε δʼ ἔγνων 
 ὅττι φύσιν νικᾶν ὁ χρόνος οὐ δύναται.

Paulus Silentiarius 
 
 
 δάκρυά μοι σπένδουσαν ἐπήρατον οἰκτρὰ Θεανὼ 
 εἶχον ὑπὲρ λέκτρων πάννυχον ἡμετέρων 
 ἐξότε γὰρ πρὸς Ὄλυμπον ἀνέδραμεν ἕσπερος ἀστήρ, 
 μέμφετο μελλούσης ἄγγελον ἠριπόλης. 
 οὐδὲν ἐφημερίοις καταθύμιον· εἴ τις Ἐρώτων 
 λάτρις, νύκτας ἔχειν ὤφελε Κιμμερίων.

Ruf(in)us 
 
 
 πάντα σέθεν φιλέω· μοῦνον δὲ σὸν ἄκριτον ὄμμα 
 ἐχθαίρω, στυγεροῖς ἀνδράσι τερπόμενον.

Agathias Scholasticus 
 
 
 εἰργομένη φιλέειν με κατὰ στόμα δῖα Ῥοδάνθη 
 ζώνην παρθενικὴν ἐξετάνυσσε μέσην, 
 
 καὶ κείνην φιλέεσκεν ἐγὼ δέ τις ὡς ὀχετηγὸς 
 ἀρχὴν εἰς ἑτέρην εἷλκον ἔρωτος ὕδωρ, 
 αὐερύων τὸ φίλημα· περὶ ζωστῆρα δὲ κούρης 
 μάστακι ποππύζων, τηλόθεν ἀντεφίλουν. 
 ἦν δὲ πόνου καὶ τοῦτο παραίφασις· ἡ γλυκερὴ γὰρ 
 ζώνη πορθμὸς ἔην χείλεος ἀμφοτέρου,

Paulus Silentiarius 
 
 
 Φράξεό μοι, Κλεόφαντις, ὅση χάρις, ὁππότε δοιοὺς 
 λάβρον ἐπαιγίζων ἶσος ἔρως κλονέει. 
 ποῖος ἄρης, ἢ τάρβος ἀπείριτον, ἠὲ τίς αἰδὼς 
 τούσδε διακρίνει, πλέγματα βαλλομένους; 
 εἴη μοι μελέεσσι τὰ Λήμνιος ἥρμοσεν ἄκμων 
 δεσμά, καὶ Ἡφαίστου πᾶσα δολορραφίη· 
 μοῦνον ἐγώ, χαρίεσσα, τεὸν δέμας ἀγκὰς ἑλίξας 
 θελγοίμην ἐπὶ σοῖς ἅψεσι βοσκόμενος 
 δὴ τότε καὶ ξεῖνός με καὶ ἐνδάπιος καὶ ὁδίτης, 
 πότνα, καὶ ἀρητήρ, χἠ παράκοιτις ἴδοι.

Agathias Scholasticus 
 
 
 σπεύδων εἰ φιλέει με μαθεῖν εὐῶπις Ἐρευθώ, 
 πείραζον κραδίην πλάσματι κερδαλέῳ· 
 “ βήσομαι ἐς ξείνην τινά που χθόνα· μίμνε δέ, κούρη, 
 ἀρτίπος, ἡμετέρου μνῆστιν ἔχουσα πόθου.” 
 ἡ δὲ μέγα στονάχησε καὶ ἥλατο, καὶ τὸ πρόσωπον 
 πλῆξε, καὶ εὐπλέκτου βότρυν ἔρηξε κόμης, 
 καί με μένειν ἱκέτευεν ἐγὼ δέ τις ὡς βραδυπειθὴς 
 ὄμματι θρυπτομένῳ συγκατένευσα μόνον. 
 ὄλβιος ἐς πόθον εἰμί· τὸ γὰρ μενέαινον ἀνύσσαι 
 πάντως, εἰς μεγάλην τοῦτο δέδωκα χάριν.

Paulus Silentiarius 
 
 
 ἐξότε μοι πίνοντι συνεψιάουσα Χαρικλὼ 
 λάθρῃ τοὺς ἰδίους ἀμφέβαλε στεφάνους, 
 πῦρ ὀλοὸν δάπτει με· τὸ γὰρ στέφος, ὡς δοκέω, τι 
 εἶχεν, ὃ καὶ Γλαύκην φλέξε Κρεοντιάδα.

Agathias Scholasticus 
 
 
 ἡ γραῦς ἡ τρικόρωνος, ἡ ἡμετέρους διὰ μόχθους 
 μοίρης ἀμβολίην πολλάκι δεξαμένη, 
 ἄγριον ἦτορ ἔχει, καὶ θέλγεται οὔτʼ ἐπὶ χρυσῷ, 
 οὔτε ζωροτέρῳ μείζονι κισσυβίῳ· 
 τὴν κούρην δʼ αἰεὶ περιδέρκεται· εἰ δὲ ποτʼ αὐτὴν 
 ἀθρήσει κρυφίοις ὄμμασι ῥεμβομένην, 
 ἆ μέγα τολμήεσσα ῥαπίσμασιν ἀμφὶ πρόσωπα 
 πλήσσει τὴν ἁπαλὴν οἰκτρὰ κινυρομένην. 
 εἰ δʼ ἐτεὸν τὸν Ἄδωνιν ἐφίλαο, Περσεφόνεια, 
 οἴκτειρον ξυνῆς ἄλγεα τηκεδόνος. 
 ἔστω δʼ ἀμφοτέροισι χάρις μία· τῆς δὲ γεραιῆς 
 ῥύεο τὴν κούρην, πρίν τι κακὸν παθέειν.

Paulus Silentiarius 
 
 
 ὄμμα πολυπτοίητον ὑποκλέπτουσα τεκούσης, 
 συζυγίην μήλων δῶκεν ἐμοὶ ῥοδέων 
 θηλυτέρη χαρίεσσα. μάγον τάχα πυρσὸν ἐρώτων 
 λαθριδίως μήλοις μῖξεν ἐρευθομένοις 
 εἰμὶ γὰρ ὁ τλήμων φλογὶ σύμπλοκος· ἀντὶ δὲ μαζῶν, 
 ὦ πόποι, ἀπρήκτοις μῆλα φέρω παλάμαις.

Paulus Silentiarius 
 
 
 εἴ ποτʼ ἐμοί, χαρίεσσα, τεῶν τάδε σύμβολα μαζῶν 
 ὤπασας, ὀλβίζω τὴν χάριν ὡς μεγάλην 
 
 εἰ δʼ ἐπὶ τοῖς μίμνεις, ἀδικεῖς, ὅτι λάβρον ἀνῆψας 
 πυρσόν, ἀποσβέσσαι τοῦτον ἀναινομένη. 
 Τήλεφον ὁ τρώσας καὶ ἀκέσσατο μὴ σύγε, κούρη, 
 εἰς ἐμὲ δυσμενέων γίνεο πικροτέρη.

Agathias Scholasticus 
 
 
 πέραν τῆς πόλεως διάγοντος διὰ τὰ λύσιμα τῶν νόμων ὑπομνηστικὸν πεμφθὲν πρὸς Παῦλον Σιλεντιάριον 
 ἐνθάδε μὲν χλοάουσα τεθηλότι βῶλος ὀράμνῳ 
 φυλλάδος εὐκάρπου πᾶσαν ἔδειξε χάριν 
 ἐνθάδε δὲ κλάζουσιν ὑπὸ σκιεραῖς κυπαρίσσοις 
 ὄρνιθες δροσερῶν μητέρες ὀρταλίχων 
 καὶ λιγυρὸν βομβεῦσιν ἀκανθίδες· ἡ δʼ ὀλολυγὼν 
 τρύζει, τρηχαλέαις ἐνδιάουσα βάτοις. 
 ἀλλὰ τί μοι τῶν ἦδος, ἐπεὶ σέο μῦθον ἀκούειν 
 ἤθελον ἢ κιθάρης κρούσματα Δηλιάδος; 
 καί μοι δισσὸς ἔρως περικίδναται· εἰσοράαν γὰρ 
 καὶ σέ, μάκαρ, ποθέω, καὶ γλυκερὴν δάμαλιν, 
 ἧς με περισμύχουσι μεληδόνες· ἀλλά με θεσμοὶ 
 εἴργουσιν ῥαδινῆς τηλόθι δορκαλίδος.

Paulus Silentiarius 
 
 
 ἀντίγραφον ἐπὶ τῇ αὐτῇ ὑποθέσει πρὸς τὸν φίλον Ἀγαθίαν 
 θεσμὸν Ἔρως οὐκ οἶδε βιημάχος, οὐδέ τις ἄλλη 
 ἀνέρα νοσφίζει πρῆξις ἐρωμανίης. 
 εἰ δέ σε θεσμοπόλοιο μεληδόνος ἔργον ἐρύκει 
 οὐκ ἄρα σοῖς στέρνοις λάβρος ἔνεστιν ἔρως. 
 ποῖος ἔρως, ὅτε βαιὸς ἁλὸς πόρος οἶδε μερίζειν 
 σὸν χρόα παρθενικῆς τηλόθεν ὑμετέρης; 
 
 νηχόμενος Λείανδρος ὅσον κράτος ἐστὶν ἐρώτων 
 δείκνυεν, ἐννυχίου κύματος οὐκ ἀλέγων 
 σοὶ δέ, φίλος, παρέασι καὶ ὁλκάδες· ἀλλὰ θαμίζεις 
 μᾶλλον Ἀθηναίῃ, Κύπριν ἀπωσάμενος. 
 θεσμοὺς Παλλὰς ἔχει, Παφίη πόθον. εἰπέ· τίς ἀνὴρ 
 εἰν ἑνὶ θητεύσει Παλλάδι καὶ Παφίῃ;

Agathias Scholasticus 
 
 
 ἡ γραῦς ἡ φθονερὴ παρεκέκλιτο γείτονι κούρῃ 
 δόχμιον ἐν λέκτρῳ νῶτον ἐρεισαμένη, 
 προβλὴς ὥς τις ἔπαλξις ἀνέμβατος· οἷα δὲ πύργος 
 ἔσκεπε τὴν κούρην ἁπλοῒς ἐκταδίη· 
 καὶ σοβαρὴ θεράπαινα πύλας σφίγξασα μελάθρου 
 κεῖτο χαλικρήτῳ νάματι βριθομένη. 
 ἔμπης οὔ μʼ ἐφόβησαν ἐπεὶ στρεπτῆρα θυρέτρου 
 χερσὶν ἀδουπήτοις βαιὸν ἀειράμενος, 
 φρυκτοὺς αἰθαλόεντας ἐμῆς ῥιπίσμασι λώπης 
 ἔσβεσα· καὶ διαδὺς λέχριος ἐν θαλάμῳ 
 τὴν φύλακα κνώσσουσαν ὑπέκφυγον ἦκα δὲ λέκτρου 
 νέρθεν ὑπὸ σχοίνοις γαστέρι συρόμενος, 
 ὠρθούμην κατὰ βαιόν, ὅπη βατὸν ἔπλετο τεῖχος· 
 ἄγχι δὲ τῆς κούρης στέρνον ἐρεισάμενος, 
 μαζοὺς μὲν κρατέεσκον· ὑπεθρύφθην δὲ προσώπῳ, 
 μάστακα πιαίνων χείλεος εὐαφίῃ. 
 ἦν δʼ ἄρα μοι τὰ λάφυρα καλὸν στόμα, καὶ τὸ φίλημα 
 σύμβολον ἐννυχίης εἶχον ἀεθλοσύνης. 
 οὔπω δʼ ἐξαλάπαξα φίλης πύργωμα κορείης, 
 ἀλλʼ ἔτʼ ἀδηρίτῳ σφίγγεται ἀμβολίῃ. 
 ἔμπης ἢν ἑτέροιο μόθου στήσωμεν ἀγῶνα, 
 ναὶ τάχα πορθήσω τείχεα παρθενίης, 
 οὐ δʼ ἔτι με σχήσουσιν ἐπάλξιες. ἢν δὲ τυχήσω, 
 στέμματα σοὶ πλέξω, Κύπρι τροπαιοφόρε.

Leontius Minotaurus 
 
 
 Ψαῦε μελισταγέων στομάτων, δέπας· εὗρες, ἄμελγε· 
 οὐ φθονέω, τὴν σὴν δʼ ἤθελον αἶσαν ἔχειν.

Agathias Scholasticus 
 
 
 ἐξότε τηλεφίλου πλαταγήματος ἠχέτα βόμβος 
 γαστέρα μαντῴου μάξατο κισσυβίου, 
 ἔγνων ὡς φιλέεις με· τὸ δʼ ἀτρεκὲς αὐτίκα πείσεις 
 εὐνῆς ἡμετέρης πάννυχος ἁπτομένη. 
 τοῦτό σε γὰρ δείξει παναληθέα· τοὺς δὲ μεθυστὰς 
 καλλείψω λατάγων πλήγμασι τερπομένους.

Agathias Scholasticus 
 
 
 Ἠϊθέοις οὐκ ἔστι τόσος πόνος, ὁππόσος ἡμῖν 
 ταῖς ἀταλοψύχοις ἔχραε θηλυτέραις. 
 τοῖς μὲν γὰρ παρέασιν ὁμήλικες, οἷς τὰ μερίμνης 
 ἄλγεα μυθεῦνται φθέγματι θαρσαλέῳ, 
 παίγνιὰ τʼ ἀμφιέπουσι παρήγορα, καὶ κατʼ ἀγυιὰς 
 πλάζονται γραφίδων χρώμασι ῥεμβόμενοι 
 ἡμῖν δʼ οὐδὲ φάος λεύσσειν θέμις, ἀλλὰ μελάθροις 
 κρυπτόμεθα, ζοφεραῖς φροντίσι τηκόμεναι.

Julianus 
 
 
 ἱμερτὴ Μαρίη μεγαλίζεται· ἀλλὰ μετέλθοις 
 κείνης, πότνα Δίκη, κόμπον ἀγηνορίης· 
 
 μὴ θανάτῳ, βασίλεια· τὸ δʼ ἔμπαλιν, ἐς τρίχας ἥξοι 
 γήραος, ἐς ῥυτίδας σκληρὸν ἵκοιτο ῥέθος 
 τίσειαν πολιαὶ τάδε δάκρυα· κάλλος ὑπόσχοι 
 ψυχῆς ἀμπλακίην, αἴτιον ἀμπλακίης.

Agathias Scholasticus 
 
 
 
 μηδὲν ἄγαν, σοφὸς εἶπεν ἐγὼ δέ τις ὡς ἐπέραστος, 
 ὡς καλός, ἠέρθην ταῖς μεγαλοφροσύναις, 
 καὶ ψυχὴν δοκέεσκον ὅλην ἐπὶ χερσὶν ἐμεῖο 
 κεῖσθαι τῆς κούρης, τῆς τάχα κερδαλέης· 
 ἡ δʼ ὑπερηέρθη, σοβαρὴν θʼ ὑπερέσχεθεν ὀφρύν, 
 ὥσπερ τοῖς προτέροις ἤθεσι μεμφομένη. 
 καὶ νῦν ὁ βλοσυρωπός, ὁ χάλκεος, ὁ βραδυπειθής, 
 ὁ πρὶν ἀερσιπότης, ἤριπον ἐξαπίνης· 
 πάντα δʼ ἔναλλα γένοντο· πεσὼν δʼ ἐπὶ γούνασι κούρῃ 
 ἴαχον· ἱλήκοις, ἤλιτεν ἡ νεότης.

Paulus Silentiarius 
 
 
 ὁ θρασὺς ὑψαύχην τε, καὶ ὀφρύας εἰς ἓν ἀγείρων 
 κεῖται παρθενικῆς παίγνιον ἀδρανέος· 
 ὁ πρὶν ὑπερβασίῃ δοκέων τὴν παῖδα χαλέπτειν, 
 αὐτὸς ὑποδμηθεὶς ἐλπίδος ἐκτὸς ἔβη. 
 καὶ ῥʼ ὁ μὲν ἱκεσίοισι πεσὼν θηλύνεται οἴκτοις· 
 ἡ δὲ κατʼ ὀφθαλμῶν ἄρσενα μῆνιν ἔχει. 
 παρθένε θυμολέαινα, καὶ εἰ χόλον ἔνδικον αἶθες, 
 σβέσσον ἀγηνορίην, ἐγγὺς ἴδες Νέμεσιν.

Paulus Silentiarius 
 
 
 εἰ καὶ τηλοτέρω Μερόης τεὸν ἴχνος ἐρείσεις, 
 πτηνὸς Ἔρως πτηνῷ κεῖσε μένει με φέρει. 
 
 εἰ καὶ ἐς ἀντολίην πρὸς ὁμόχροον ἵξεαι Ἠῶ, 
 πεζὸς ἀμετρήτοις ἕψομαι ἐν σταδίοις. 
 εἰ δέ τι σοι στέλλω βύθιον γέρας, ἵλαθι, κούρη. 
 εἰς σὲ θαλασσαίη τοῦτο φέρει Παφίη,	˘ 
 κάλλεϊ νικηθεῖσα τεοῦ χροὸς ἱμερόεντος, 
 τὸ πρὶν ἐπʼ ἀγλαΐῃ θάρσος ἀπωσαμένη.

Agathias Scholasticus 
 
 
 ποίην τις πρὸς Ἔρωτος ἴοι τρίβον; ἐν μὲν ἀγυιαῖς 
 μαχλάδος οἰμώξεις χρυσομανεῖ σπατάλῃ· 
 εἰ δʼ ἐπὶ παρθενικῆς πελάσεις λέχος, ἐς γάμον ἥξεις 
 ἔννομον, ἢ ποινὰς τὰς περὶ τῶν φθορέων. 
 κουριδίαις δὲ γυναιξὶν ἀτερπέα κύπριν ἐγείρειν 
 τίς κεν ὑποτλαίη, πρὸς χρέος ἑλκόμενος; 
 μοίχια λέκτρα κάκιστα, καὶ ἔκτοθέν εἰσιν ἐρώτων, 
 ὧν μέτα παιδομανὴς κείσθω ἀλιτροσύνη. 
 χήρη δʼ, ἡ μὲν ἄκοσμος ἔχει πάνδημον ἐραστήν, 
 καὶ πάντα φρονέει δήνεα μαχλοσύνης· 
 ἡ δὲ σαοφρονέουσα μόλις φιλότητι μιγεῖσα 
 δέχνυται ἀστόργου κέντρα παλιμβολίης, 
 καὶ στυγέει τὸ τελεσθὲν ἔχουσα δὲ λείψανον αἰδοῦς, 
 ἂψ ἐπὶ λυσιγάμους χάζεται ἀγγελίας. 
 ἢν δὲ μιγῇς ἰδίῃ θεραπαινίδι, τλῆθι καὶ αὐτὸς 
 δοῦλος ἐναλλάγδην δμωίδι γινόμενος· 
 εἰ δὲ καὶ ὀθνείῃ, τότε σοι νόμος αἶσχος ἀνάψει, 
 ὕβριν ἀνιχνεύων σώματος ἀλλοτρίου. 
 πάντʼ ἄρα Διογένης ἔφυγεν τάδε, τὸν δʼ ὑμέναιον 
 ἤειδεν παλάμῃ, Λαΐδος οὐ χατέων.

Anonymi Epigrammatici 
 
 
 κλαγγῆς πέμπεται ἦχος ἐς οὔατα, καὶ θόρυβος δὲ 
 ἄσπετος ἐν τριόδοις, οὐδʼ ἀλέγεις, Παφίη; 
 ἐνθάδε γὰρ σέο κοῦρον ὁδοιπορέοντα κατέσχον 
 ὅσσοι ἐνὶ κραδίῃ πυρσὸν ἔχουσι πόθου.

Anonymi Epigrammatici 
 
 
 Ὄμφαξ οὐκ ἐπένευσας· ὅτʼ ἦς σταφυλή, παρεπέμψω. 
 μὴ φθονέσῃς δοῦναι κἂν βραχὺ τῆς σταφίδος.

Anonymi Epigrammatici 
 
 
 κούρη τίς μʼ ἐφίλησεν ὑφέσπερα χείλεσιν ὑγροῖς. 
 νέκταρ ]ἔην τὸ φίλημα· τὸ γὰρ στόμα νέκταρος ἔπνει· 
 καὶ μεθύω τὸ φίλημα, πολὺν τὸν ἔρωτα πεπωκώς.

Philodemus 
 
 
 δακρύεις, ἐλεεινὰ λαλεῖς, περίεργα θεωρεῖς, 
 ζηλοτυπεῖς, ἅπτῃ πολλάκι,πυκνὰ φιλεῖς. 
 ταῦτα μέν ἐστιν ἐρῶντος· ὅταν δʼ εἴπω παράκειμαι , 
 καὶ μέλλῃς, ἁπλῶς οὐδὲν ἐρῶντος ἔχεις.

Antiphilus 
 
 
 χεῦμα μὲν Εὐρώταο Δακωνικόν· ἁ δʼ ἀκάλυπτος 
 Λήδα· χὠ κύκνῳ κρυπτόμενος Κρονίδας. 
 οἳ δέ με τὸν δυσέρωτα καταίθετε, καὶ τί γένωμαι 
 ὄρνεον; εἰ γὰρ Ζεὺς κύκνος, ἐγὼ κόρυδος.

Philodemus 
 
 
 ἡ κομψή, μεῖνόν με. τί σοι καλὸν οὔνομα,; ποῦ σε 
 ἔστιν ἰδεῖν; ὃ θέλεις δώσομεν. οὐδὲ λαλεῖς. 
 ποῦ γίνῃ; πέμψω μετὰ σοῦ τινα. μή τις ἔχει σε; 
 ὦ σοβαρή, ὑγίαινʼ. οὐδʼ ὑγίαινε λέγεις; 
 καὶ πάλι καὶ πάλι σοι προσελεύσομαι· οἶδα μαλάσσειν 
 καὶ σοῦ σκληροτέρας. νῦν δʼ ὑγίαινε, γύναι.

Diophanes 
 
 
 τρὶς λῃστὴς ὁ Ἔρως καλοῖτʼ ἂν ὄντως· 
 ἀγρυπνεῖ, θρασύς ἐστιν, ἐκδιδύσκει.

εἷς λίθος ἀστράπτει τελετὴν πολύμορφον Ἰάκχου 
 καὶ πτηνῶν τρυγόωντα χορὸν καθύπερθεν Ἐρώτων.

Plato 
 
 
 ἡ σοβαρὸν γελάσασα καθʼ Ἑλλάδος, ἥ ποτʼ ἐραστῶν 
 ἑσμὸν ἐπὶ προθύροις Λαῒς ἔχουσα νέων, 
 τῇ Παφίῃ τὸ κάτοπτρον· ἐπεὶ τοίη μὲν ὁρᾶσθαι 
 οὐκ ἐθέλω, οἵη δʼ ἦν πάρος οὐ δύναμαι.

Simonides 
 
 
 τόξα τάδε πτολέμοιο πεπαυμένα δακρυόεντος 
 νηῷ Ἀθηναίης κεῖται ὑπορρόφια, 
 πολλάκι δὴ στονόεντα κατὰ κλόνον ἐν δαῒ φωτῶν 
 Περσῶν ἱππομάχων αἵματι λουσάμενα.

Dionysius 
 
 
 Ἡράκλεες, Τρηχῖνα πολύλλιθον ὅς τε καὶ Οἴτην 
 καὶ βαθὺν εὐδένδρου πρῶνα πατεῖς Φολόης, 
 τοῦτό σοι ἀγροτέρης Διονύσιος αὐτὸς ἐλαίης 
 χλωρὸν ἀπὸ δρεπάνῳ θῆκε ταμὼν ῥόπαλον.

Leonidas 
 
 
 Εὐκαπὲς ἄγκιστρον, καὶ δούρατα δουλιχόεντα, 
 χὠρμιήν, καὶ τὰς ἰχθυδόκους σπυρίδας, 
 καὶ τοῦτον νηκτοῖσιν ἐπʼ ἰχθύσι τεχνασθέντα 
 κύρτον, ἁλιπλάγκτων εὕρεμα δικτυβόλων, 
 τρηχύν τε τριόδοντα, Ποσειδαώνιον ἔγχος, 
 καὶ τοὺς ἐξ ἀκάτων διχθαδίους ἐρέτας, 
 ὁ γριπεὺς Διόφαντος ἀνάκτορι θήκατο τέχνας, 
 ὡς θέμις, ἀρχαίας λείψανα τεχνοσύνας.

Philippus 
 
 
 Δούνακας ἀκροδέτους, καὶ τὴν ἁλινηχέα κώπην, 
 γυρῶν τʼ ἀγκίστρων λαιμοδακεῖς ἀκίδας, 
 καὶ λίνον ἀκρομόλιβδον, ἀπαγγελτῆρά τε κύρτου 
 φελλόν, καὶ δισσὰς σχοινοπλεκεῖς σπυρίδας, 
 καὶ τὸν ἐγερσιφαῆ πυρὸς ἔγκυον ἔμφλογα πέτρον, 
 ἄγκυράν τε, νεῶν πλαζομένων παγίδα. 
 Πείσων ὁ γριπεὺς Ἑρμῇ πόρεν, ἔντρομος ἤδη 
 δεξιτερήν, πολλοῖς βριθόμενος καμάτοις.

Anonymi Epigrammatici 
 
 
 Ἀμφιτρύων μʼ ἀνέθηκεν ἑλὼν ἀπὸ Τηλεβοάων,

Anonymi Epigrammatici 
 
 
 Σκαῖος πυγμαχέων με ἑκηβόλῳ Ἀπόλλωνι 
 νικήσας ἀνέθηκε τεῒν περικαλλὲς ἄγαλμα.

Anonymi Epigrammatici 
 
 
 Λαοδάμας τρίποδʼ αὐτὸς ἐϋσκόπῳ Ἀπόλλωνι 
 μουναρχέων ἀνέθηκε τεῒν περικαλλὲς ἄγαλμα.

Mnasalces 
 
 
 σοὶ μὲν καμπύλα τόξα, καὶ ἰοχέαιρα φαρέτρη, 
 δῶρα παρὰ Προμάχου, Φοῖβε, τάδε κρέμαται· 
 ἰοὺς δὲ πτερόεντας ἀνὰ κλόνον ἄνδρες ἔχουσιν 
 ἐν κραδίαις, ὀλοὰ ξείνια δυσμενέων.

Antipater 
 
 
 Τριτογενές, Σώτειρα, Διὸς φυγοδέμνιε κούρα, 
 Παλλάς, ἀπειροτόκου δεσπότι παρθενίης, 
 βωμόν τοι κεραοῦχον ἐδείματο τόνδε Σέλευκος, 
 Φοιβείαν ἰαχὰν φθεγγομένου στόματος.

Satrius 
 
 
 θηρευτὴς δολιχὸν τόδε δίκτυον ἄνθετο Δᾶμις 
 Πίγρης δʼ ὀρνίθων λεπτόμιτον νεφέλην, 
 τριγλοφόρους δὲ χιτῶνας ὁ νυκτερέτης θέτο Κλείτωρ 
 τῷ Πανί, τρισσῶν ἐργάτιναι καμάτων. 
 ἵλαος εὐσεβέεσσιν ἀδελφειοῖς ἐπίνευσον 
 πτηνά, καὶ ἀγροτέρων κέρδεα καὶ νεπόδων.

Julianus 
 
 
 γνωτῶν τρισσατίων ἐκ τρισσατίης λίνα θήρης 
 δέχνυσο, Πὰν Πίγρης σοὶ γὰρ ἀπὸ πτερύγων 
 ταῦτα φέρει, θηρῶν Δᾶμις, Κλείτωρ δὲ θαλάσσης. 
 καί σφι δὸς εὐαγρεῖν ἠέρα, γαῖαν, ὕδωρ.

Leonidas 
 
 
 οἱ τρισσοί τοι ταῦτα τὰ δίκτυα θῆκαν ὅμαιμοι, 
 ἀγρότα Πάν, ἄλλης ἄλλος ἀπʼ ἀγρεσίης· 
 ὧν ἀπὸ μὲν πτηνῶν Πίγρης τάδε, ταῦτα δὲ Δᾶμις 
 τετραπόδων, Κλείτωρ δʼ ὁ τρίτος εἰναλίων. 
 ἀνθʼ ὧν τῷ μὲν πέμπε διʼ ἠέρος εὔστοχον ἄγρην, 
 τῷ δὲ διὰ δρυμῶν, τῷ δὲ διʼ ἠϊόνων.

Antipater 
 
 
 Πανὶ τάδʼ αὔθαιμοι τρισσοὶ θέσαν ἄρμενα τέχνας· 
 Δᾶμις μὲν θηρῶν ἄρκυν ὀρειονόμων, 
 Κλείτωρ δὲ πλωτῶν τάδε δίκτυα, τὰν δὲ πετηνῶν 
 ἄρρηκτον Πίγρης τάνδε δεραιοπέδαν· 
 τὸν μὲν γὰρ ξυλόχων, τὸν δʼ ἠέρος, ὃν δʼ ἀπὸ λίμνας 
 οὔ ποτε σὺν κενεοῖς οἶκος ἔδεκτο λίνοις.

Zosimus 
 
 
 Εἰναλίων Κλείτωρ τάδε δίκτυα, τετραπόδων δὲ 
 Δᾶμις, καὶ Πίγρης θῆκεν ἀπʼ ἠερίων 
 Πανί, κασιγνήτων ἱερὴ τριάς· ἀλλὰ σὺ θήρην 
 ἠέρι κἠν πόντῳ κἠν χθονὶ τοῖσδε νέμε.

Archias 
 
 
 σοὶ τάδε, Πὰν σκοπιῆτα, παναίολα δῶρα σύναιμοι 
 τρίζυγες ἐκ τρισσῆς θέντο λινοστασίης· 
 δίκτυα μὲν Δᾶμις θηρῶν, Πίγρης δὲ πετηνῶν 
 λαιμοπέδας, Κλείτωρ δʼ εἰναλίφοιτα λίνα· 
 ὧν τὸν μὲν καὶ ἐσαῦθις ἐν ἠέρι, τὸν δʼ ἔτι θείης 
 εὔστοχον ἐν πόντῳ, τὸν δὲ κατὰ δρυόχους.

Pseudo-Lucianus 
 
 
 αἱ τρισσαί τοι ταῦτα τὰ παίγνια θῆκαν ἑταῖραι, 
 Κύπρι μάκαιρʼ, ἄλλης ἄλλη ἀπʼ ἐργασίης· 
 ὧν ἀπὸ μὲν πυγῆς Εὐφρὼ τάδε, ταῦτα δὲ Κλειὼ 
 ὡς θέμις, ἡ τριτάτη δʼ Ἀτθὶς ἀπʼ οὐρανίων. 
 ἀνθʼ ὧν τῇ μὲν πέμπε τὰ παιδικά, δεσπότι, κέρδη, 
 τῇ δὲ τὰ θηλείης, τῇ δὲ τὰ μηδετέρης.

Julianus 
 
 
 Λαῒς ἀμαλδυνθεῖσα χρόνῳ περικαλλέα μορφήν, 
 γηραλέων στυγέει μαρτυρίην ῥυτίδων 
 ἔνθεν πικρὸν ἔλεγχον ἀπεχθήρασα κατόπτρου, 
 ἄνθετο δεσποίνῃ τῆς πάρος ἀγλαΐης. 
 “ ἀλλὰ σύ μοι, Κυθέρεια, δέχου νεότητος ἑταῖρον 
 δίσκον, ἐπεὶ μορφὴ σὴ χρόνον οὐ τρομέει.”

Julianus 
 
 
 κάλλος μέν, Κυθέρεια, χαρίζεαι· ἀλλὰ μαραίνει 
 ὁ χρόνος ἑρπύζων σήν, βασίλεια, χάριν. 
 δώρου δʼ ὑμετέροιο παραπταμένου με, Κυθήρη, 
 δέχνυσο καὶ δώρου, πότνια, μαρτυρίην.

Julianus 
 
 
 Ἑλλάδα νικήσασαν ὑπέρβιον ἀσπίδα Μήδων 
 Λαῒς θῆκεν ἑῷ κάλλεϊ ληιδίην 
 μούνῳ ἐνικήθη δʼ ὑπὸ γήραϊ, καὶ τὸν ἔλεγχον 
 ἄνθετό σοι, Παφίη, τὸν νεότητι φίλον 
 ἧς γὰρ ἰδεῖν στυγέει πολιῆς παναληθέα μορφήν, 
 τῆσδε συνεχθαίρει καὶ σκιόεντα τύπον.

Anonymi Epigrammatici 
 
 
 Σκάπτειραν κήποιο φιλυδρήλοιο δίκελλαν, 
 καὶ δρεπάνην καυλῶν ἄγκυλον ἐκτομίδα, 
 τὴν τʼ ἐπινωτίδιον βροχετῶν ῥακόεσσαν ἀρωγόν, 
 καὶ τὰς ἀρρήκτους ἐμβάδας ὠμοβοεῖς, 
 τόν τε διʼ εὐτρήτοιο πέδου δύνοντα κατʼ ἰθὺ 
 ἀρτιφυοῦς κράμβης πάσσαλον ἐμβολέα, 
 καὶ σκάφος ἐξ ὀχετῶν πρασιὴν διψεῦσαν ἐγείρειν 
 αὐχμηροῖο θέρευς οὔ ποτε παυσάμενον, 
 σοὶ τῷ κηπουρῷ Ποτάμων ἀνέθηκε, Πρίηπε, 
 κτησάμενος ταύτης ὄλβον ἀπʼ ἐργασίης,

Diodorus Zonas 
 
 
 Ἀρτιχανῆ ῥοιάν τε, καὶ ἀρτίχνουν τόδε μῆλον, 
 καὶ ῥυτιδόφλοιον σῦκον ἐπομφάλιον, 
 πορφύρεόν τε βότρυν μεθυπίδακα, πυκνορρᾶγα· 
 καὶ κάρυον χλωρῆς ἀρτίδορον λεπίδος, 
 ἀγροιώτῃ τῷδε μονοστόρθυγγι Πριήπῳ 
 θῆκεν ὁ καρποφύλαξ, δενδριακὴν θυσίην.

Anonymi Epigrammatici 
 
 
 Ἑρμεία, σήραγγος ἁλίκτυπον ὃς τόδε ναίεις 
 εὐστιβὲς αἰθυίαις ἰχθυβόλοισι λέπας, 
 
 δέξο σαγηναίοιο λίνου τετριμμένον ἅλμῃ 
 λείψανον, αὑχμηρῶν ξανθὲν ἐπʼ ἠιόνων, 
 γρίπους τε, πλωτῶν τε πάγην, περιδινέα κύρτον, 
 καὶ φελλὸν κρυφίων σῆμα λαχόντα βόλων, 
 καὶ βαθὺν ἱππείης πεπεδημένον ἅμματι χαίτης, 
 οὐκ ἄτερ ἀγκίστρων,λιμνοφυῆ δόνακα.

Anonymi Epigrammatici 
 
 
 δαίμονι τῇ Συρίῃ τὸ μάτην τριβὲν Ἡλιόδωρος 
 δίκτυον ἐν νηοῦ τοῦδʼ ἔθετο προπύλοις· 
 ἁγνὸν ἀπʼ ἰχθυβόλου θήρας τόδε· πολλὰ δʼ ἐν αὐτῷ 
 φυκίʼ ἐπʼ εὐόρμων εἵλκυσεν αἰγιαλῶν.

Julianus 
 
 
 κεκμηὼς χρονίῃς πεπονηκότα δίκτυα θήρᾐ 
 ἄνθετο ταῖς Νύμφαις ταῦτα γέρων Κινύρης· 
 οὐ γὰρ ἔτι τρομερῇ παλάμῃ περιηγέα κόλπον 
 εἶχεν ἀκοντίζειν οἰγομένοιο λίνου. 
 εἰ δʼ ὀλίγου δώρου τελέθει δόσις, οὐ τόδε, Νύμφαι, 
 μέμψις, ἐπεὶ Κινύρου ταῦθʼ ὅλος ἔσκε βίος.

Julianus 
 
 
 ταῖς Νύμφαις Κινύρης τόδε δίκτυον οὐ γὰρ ἀείρει 
 γῆρας ἀκοντιστὴν μόχθον ἑκηβολίης. 
 ἰχθύες ἀλλὰ νέμοισθε γεγηθότες, ὅττι θαλάσσῃ 
 δῶκεν ἔχειν Κινύρου γῆρας ἐλευθερίην.

Theaetetus 
 
 
 Ἰχθυβόλον πολυωπὲς ἀπʼ εὐθήρου λίνον ἄγρης, 
 τῶν τʼ ἀγκιστροδέτων συζυγίην δονάκων, 
 καὶ πιστὸν βυθίων παγίδων σημάντορα φελλόν, 
 καὶ λίθον ἀντιτύπῳ κρούσματι πυρσοτόκον, 
 ἄγκυρὰν τʼ ἐπὶ τοῖς ἐχενηίδα, δεσμὸν ἀέλλης, 
 στρεπτῶν τʼ ἀγκίστρων ἰχθυπαγῆ στόματα, 
 δαίμοσιν ἀγροδότῃσι θαλασσοπόρος πόρε Βαίτων, 
 γήραϊ νουσοφόρῳ βριθομένης παλάμης.

Julianus 
 
 
 καμπτομένους δόνακας, κώπην θʼ ἅμα, νηὸς ἱμάσθλην, 
 γυρῶν τʼ ἀγκίστρων καμπυλόεσσαν ἴτυν, 
 εὐκόλπου τε λίνοιο περίπλεα κύκλα μολύβδῳ, 
 καὶ φελλοὺς κύρτων μάρτυρας εἰναλίων, 
 ζεῦγὸς τʼ εὐπλεκέων σπυρίδων, καὶ μητέρα πυρσῶν 
 τήνδε λίθον, νηῶν θʼ ἕδρανον ἀσταθέων 
 ἄγκυραν, γριπεύς, Ἐριούνιε, σοὶ τάδε Βαίτων 
 δῶρα φέρει, τρομεροῦ γήραος ἀντιάσας.

Julianus 
 
 
 Ἑρμείῃ Βαίτων ἁλινηχέος ὄργανα τέχνης 
 ἄνθετο, δειμαίνων γήραος ἀδρανίην 
 ἄγκυραν, γυρόν τε λίθον, σπυρίδας θʼ ἅμα φελλῷ, 
 ἄγκιστρον, κώπην, καὶ λίνα καὶ δόνακας.

Macedonius II 
 
 
 δίκτυον ἀκρομόλιβδον Ἀμύντιχος ἀμφὶ τριαίνῃ 
 δῆσε γέρων, ἁλίων παυσάμενος καμάτων, 
 
 ἐς δὲ Ποσειδάωνα καὶ ἁλμυρὸν οἶδμα θαλάσσης 
 εἶπεν, ἀποσπένδων δάκρυον ἐκ βλεφάρων 
 “ οἶσθα, μάκαρ· κέκμηκα· κακοῦ δʼ ἐπὶ γήραος ἡμῖν 
 ἄλλυτος ἡβάσκει γυιοτακὴς πενίη. 
 θρέψον ἔτι σπαῖρον τὸ γερόντιον, ἀλλʼ ἀπὸ γαίης, 
 ὡς ἐθέλει, μεδέων κἀν χθονὶ κἀν πελάγει.”

Nicarchus I 
 
 
 Αἰγιβάτῃ τόδε Πανὶ, καὶ εὐκάρπῳ Διονύσῳ, 
 καὶ Δηοῖ Χθονίῃ ξυνὸν ἔθηκα γέρας. 
 αἰτέομαι δʼ αὐτοὺς καλὰ πώεα καὶ καλὸν οἶνον, 
 καὶ καλὸν ἀμῆσαι καρπὸν ἀπʼ ἀσταχύων.

Agathias Scholasticus 
 
 
 Δικραίρῳ δικέρωτα, δασυκνάμῳ δασυχαίταν, 
 ἴξαλον εὐσκάρθμῳ, λόχμιον ὑλοβάτᾳ, 
 Πανὶ φιλοσκοπέλῳ λάσιον παρὰ πρῶνα Χαρικλῆς 
 κνακὸν ὑπηνήταν τόνδʼ ἀνέθηκε τράγον.

Quintus Maecius 
 
 
 Αἰγιαλῖτα Πρίηπε, σαγηνευτῆρες ἔθηκαν 
 δῶρα παρακταίης σοὶ τάδʼ ἐπωφελίης, 
 θύννων εὐκλώστοιο λίνου βυσσώμασι ῥόμβον 
 φράξαντες γλαυκαῖς ἐν παρόδοις πελάγευς, 
 φηγίνεον κρητῆρα, καὶ αὐτούργητον ἐρείκης 
 βάθρον, ἰδʼ ὑαλέην οἰνοδόκον κύλικα, 
 ὡς ἂν ὑπʼ ὀρχησμῶν λελυγισμένον ἔγκοπον ἴχνος 
 ἀμπαύσῃς, ξηρὴν δίψαν ἐλαυνόμενος·

Rhianus 
 
 
 τὸ ῥόπαλον τῷ Πανὶ καὶ ἰοβόλον Πολύαινος 
 τόξον καὶ κάπρου τούσδε καθᾶψε πόδας, 
 καὶ ταύταν γωρυτόν, ἐπαυχένιόν τε κυνάγχαν 
 θῆκεν ὀρειάρχᾳ δῶρα συαγρεσίης. 
 ἀλλʼ, ὦ Πὰν σκοπιῆτα, καὶ εἰσοπίσω Πολύαινον 
 εὔαγρον πέμποις, υἱέα Σιμύλεω.

Leonidas 
 
 
 τοῦτο χιμαιροβάτᾳ Τελέσων αἰγώνυχι Πανὶ 
 τὸ σκύλος ἀγρείας τεῖνε κατὰ πλατάνου· 
 καὶ τὰν ῥαιβόκρανον ἐυστόρθυγγα κορύναν, 
 ἃ πάρος αἱμωποὺς ἐστυφέλιξε λύκους, 
 γαυλούς τε γλαγοπῆγας, ἀγωγαῖόν τε κυνάγχαν, 
 καὶ τὰν εὐρίνων λαιμοπέδαν σκυλάκων.

Philippus 
 
 
 δράγματά σοι χώρου μικραύλακος, ὦ φιλόπυρε 
 Δηοῖ, Σωσικλέης θῆκεν ἀρουροπόνος, 
 εὔσταχυν ἀμήσας τὸν νῦν σπόρον· ἀλλὰ καὶ αὖτις , 
 ἐκ καλαμητομίης ἀμβλὺ φέροι δρέπανον.

Anonymi Epigrammatici 
 
 
 γήραϊ δὴ καὶ τόνδε κεκυφότα φήγινον ὄζον 
 οὔρεσιν ἀγρῶται βουκόλοι ἐξέταμον 
 Πανὶ δέ μιν ξέσσαντες ὁδῷ ἔπι καλὸν ἄθυρμα 
 κάτθεσαν, ὡραίων ῥύτορι βουκολίων.

Philippus 
 
 
 δίκτυά σοι μολίβῳ στεφανούμενα, δυσιθάλασσα, 
 καὶ κώπην, ἅλμης τὴν μεθύουσαν ἔτι, 
 κητοφόνον τε τρίαιναν, ἐν ὕδασι καρτερὸν ἔγχος, 
 καὶ τὸν ἀεὶ φελλοῖς κύρτον ἐλεγχόμενον, 
 ἄγκυράν τε, νεῶν στιβαρὴν χέρα, καὶ φιλοναύτην 
 σπέρμα πυρὸς σῴζειν πέτρον ἐπιστάμενον, 
 ἀρχιθάλασσε Πόσειδον, Ἀμύντιχος ὕστατα δῶρα 
 θήκατʼ, ἐπεὶ μογερῆς παύσαθʼ ἁλιπλανίης.

Archias 
 
 
 αἱ τρισσαί, Σατύρη τε, καὶ Ἡράκλεια, καὶ Εὐφρώ, 
 θυγατέρες Ξούθου καὶ Μελίτης, Σάμιαι· 
 ἁ μέν, ἀραχναίοιο μίτου πολυδινέα λάτριν, 
 ἄτρακτον, δολιχᾶς οὐκ ἄτερ ἀλακάτας· 
 ἁ δὲ πολυσπαθέων μελεδήμονα κερκίδα πέπλων 
 εὔθροον ἁ τριτάτα δʼ εἰροχαρῆ τάλαρον 
 οἷς ἔσχον· χερνῆτα βίον δηναιόν, Ἀθάνα 
 πότνια, ταῦθʼ αἱ σαὶ σοὶ θέσαν ἐργάτιδες.

Macedonius II 
 
 
 τὼ βόε μοι· σῖτον δὲ τετεύχατον ἵλαθι, Δηοῖ, 
 δέχνυσο δʼ ἐκ μάζης, οὐκ ἀπὸ βουκολίων 
 δὸς δὲ βόε ζώειν ἐτύμω, καὶ πλῆσον ἀρούρας 
 δράγματος, ὀλβίστην ἀντιδιδοῦσα χάριν. 
 σῷ γὰρ ἀρουροπόνῳ Φιλαλήθεϊ τέτρατος ἤδη 
 ὀκτάδος ἑνδεκάτης ἐστὶ φίλος λυκάβας, 
 οὐδέποτʼ ἀμήσαντι Κορινθικόν, οὔ ποτε πικρᾶς 
 τῆς ἀφιλοσταχύου γευσαμένῳ πενίης.

Agathias Scholasticus 
 
 
 χαλκὸν ἀροτρητήν, κλασιβώλακα, νειοτομῆα, 
 καὶ τὴν ταυροδέτιν βύρσαν ὑπαυχενίην, 
 καὶ βούπληκτρον ἄκαιναν, ἐχετλήεντά τε γόμφον 
 Δηοῖ Καλλιμένης ἄνθετο γειοπόνος, 
 τμήξας εὐαρότου ῥάχιν ὀργάδος· εἰ δʼ ἐπινεύσεις 
 τὸν στάχυν ἀμῆσαι, καὶ δρεπάνην κομίσω.

Anonymi Epigrammatici 
 
 
 Ἀλκιμένης ὁ πενιχρὸς ἐπὶ σμικρῷ τινι κήπῳ 
 τοῦ φιλοκαρποφόρου γευσάμενος θέρεος, 
 ἰσχάδα καὶ μῆλον καὶ ὕδωρ γέρα Πανὶ κομίζων, 
 εἶπε· “σύ μοι βιότου τῶν ἀγαθῶν ταμίας· 
 ὧν τὰ μὲν ἐκ κήποιο, τὰ δʼ ὑμετέρης ἀπὸ πέτρης 
 δέξο, καὶ ἀντιδιδοὺς δὸς πλέον ὧν ἔλαβες.”

Plato 
 
 
 τὸν Νυμφῶν θεράποντα, φιλόμβριον, ὑγρὸν ἀοιδόν, 
 τὸν λιβάσιν κούφαις τερπόμενον βάτραχον 
 χαλκῷ μορφώσας τις ὁδοιπόρος εὖχος ἔθηκε, 
 καύματος ἐχθροτάτην δίψαν ἀκεσσάμενος· 
 πλαζομένῳ γὰρ ἔδειξεν ὕδωρ, εὔκαιρον ἀείσας 
 κοιλάδος ἐκ δροσερῆς ἀμφιβίῳ στόματι. 
 φωνὴν δʼ ἡγήτειραν ὁδοιπόρος οὐκ ἀπολείπων 
 εὗρε πόσιν γλυκερῶν ὧν ἐπόθει ναμάτων.

Leonidas 
 
 
 Γλευκοπόταις Σατύροισι καὶ ἀμπελοφύτορι Βάκχῳ 
 Ἡρῶναξ πρώτης δράγματα φυταλιῆς, 
 
 τρισσῶν οἰνοπέδων τρισσοὺς ἱερώσατο τούσδε, 
 ἐμπλήσας οἴνου πρωτοχύτοιο, κάδους· 
 ὧν ἡμεῖς σπείσαντες, ὅσον θέμις, οἴνοπι Βάκχῳ 
 καὶ Σατύροις, Σατύρων πλείονα πιόμεθα.

Anonymi Epigrammatici 
 
 
 ὀξέσι λαχνήεντα δέμας κέντροισιν ἐχῖνον 
 ῥαγολόγον, γλυκερῶν σίντορα θειλοπέδων, 
 σφαιρηδὸν σταφυλῇσιν ἐπιτροχάοντα δοκεύσας, 
 Κώμαυλος Βρομίῳ ζωὸν ἀνεκρέμασεν.

Antipater 
 
 
 τὰν πρὶν Ἐνυαλίοιο καὶ Εἰράνας ὑποφᾶτιν, 
 μέλπουσαν κλαγγὰν βάρβαρον ἐκ στομάτων, 
 χαλκοπαγῆ σάλπιγγα, γέρας Φερένικος Ἀθάνᾳ. 
 λήξας καὶ πολέμου καὶ θυμέλας, ἔθετο.

Antipater 
 
 
 κερκίδα τὴν φιλαοιδὸν Ἀθηναίῃ θέτο Βιττὼ 
 ἄνθεμα, λιμηρῆς ἄρμενον ἐργασίης, 
 εἶπε δέ· “ χαῖρε, θεά, καὶ τήνδʼ ἔχε· χήρη ἐγὼ γὰρ 
 τέσσαρας εἰς ἐτέων ἐρχομένη δεκάδας, 
 ἀρνεῦμαι τὰ σὰ δῶρα· τὰ δʼ ἔμπαλι Κύπριδος ἔργων 
 ἅπτομαι· ὥρης γὰρ κρεῖσσον ὁρῶ τὸ θέλειν.”

Anonymi Epigrammatici 
 
 
 κερκίδα τὴν φιλοεργὸν Ἀθηναίῃ θέτο Βιττὼ 
 ἄνθεμα, λιμηρῆς ἄρμενον ἐργασίης, 
 
 πάντας ἀποστύξασα γυνὴ τότε τοὺς ἐν ἐρίθοις 
 μόχθους καὶ στυγερὰς φροντίδας ἱστοπόνων 
 εἶπε δʼ Ἀθηναίῃ· “ τῶν Κύπριδος ἅψομαι ἔργων, 
 τὴν Πάριδος κατὰ σοῦ ψῆφον ἐνεγκαμένη·”

Anonymi Epigrammatici 
 
 
 χάλκεός εἰμι τρίπους· Πυθοῖ δʼ ἀνάκειμαι ἄγαλμα, 
 καὶ μʼ ἐπὶ Πατρόκλῳ θῆκεν πόδας ὠκὺς Ἀχιλλεύς· 
 Τυδείδης δʼ ἀνέθηκε βοὴν ἀγαθὸς Διομήδης, 
 νικήσας ἵπποισιν ἐπὶ πλατὺν Ἑλλήσποντον.

Simonides 
 
 
 τόνδε ποθʼ Ἕλληνες ῥώμῃ χερός, ἔργῳ Ἄρηος, 
 εὐτόλμῳ ψυχῆς λήματι πειθόμενοι, 
 Πέρσας ἐξελάσαντες, ἐλεύθερον Ἑλλάδι κόσμον 
 ἱδρύσαντο Διὸς βωμὸν Ἐλευθερίου.

Anonymi Epigrammatici 
 
 
 μῆτερ ἐμή Ῥείη, Φρυγίων θρέπτειρα λεόντων, 
 Δίνδυμον ἧς μύσταις οὐκ ἀπάτητον ὄρος, 
 σοὶ τάδε θῆλυς Ἄλεξις ἑῆς οἰστρήματα λύσσης 
 ἄνθετο, χαλκοτύπου παυσάμενος μανίης, 
 κύμβαλά τʼ ὀξύφθογγα, βαρυφθόγγων τʼ ἀλαλητὸν 
 αὐλῶν, οὓς μόσχου λοξὸν ἔκαμψε κέρας, 
 τυμπανά τʼ ἠχήεντα, καὶ αἵματι φοινιχθέντα 
 φάσγανα, καὶ ξανθάς, τὰς πρὶν ἔσεισε, κόμας. 
 ἵλαος, ὦ δέσποινα, τὸν ἐν νεότητι μανέντα 
 γηραλέον προτέρης παῦσον ἀγριοσύνης

Simonides 
 
 
 οὕτω τοι, μελία ταναά, ποτὶ κίονα μακρὸν 
 ἧσο, Πανομφαίῳ Ζηνὶ μένουσ’ ἱερά· 
 ἤδη γὰρ χαλκός τε γέρων, αὐτά τε τέτρυσαι 
 πυκνὰ κραδαινομένα δαΐῳ ἐν πολέμῳ.

Bacchylides 
 
 
 Εὔδημος τὸν νηὸν ἐπʼ ἀγροῦ τόνδʼ ἀνέθηκεν 
 τῷ πάντων ἀνέμων πιοτάτῳ Ζεφύρῳ· 
 εὐξαμένῳ γάρ οἱ ἦλθε βοαθόος, ὄφρα τάχιστα 
 λικμήσῃ πεπόνων καρπὸν ἀπʼ ἀσταχύων.

Paulus Silentiarius 
 
 
 τὸν χαλκοῦν τέττιγα Λυκωρέϊ Λοκρὸς ἀνάπτει 
 Εὔνομος, ἀθλοσύνας μνᾶμα φιλοστεφάνου. 
 ἦν γὰρ ἀγὼν φόρμιγγος· ὁ δʼ ἀντίος ἵστατο Πάρθις· 
 ἀλλʼ ὅκα δὴ πλάκτρῳ Λοκρὶς ἔκρεξε χέλυς, 
 βραγχὸν τετριγυῖα λύρας ἀπεκόμπασε χορδά· 
 πρὶν δὲ μέλος σκάζειν εὔποδος ἁρμονίας, 
 ἁβρὸν ἐπιτρύζων κιθάρας ὕπερ ἕζετο τέττιξ, 
 καὶ τὸν ἀποιχομένου φθόγγον ὑπῆλθε μίτου, 
 τὰν δὲ πάρος λαλαγεῦσαν ἐν ἄλσεσιν ἀγρότιν ἀχὼ 
 πρὸς νόμον ἁμετέρας τρέψε λυροκτυπίας, 
 τῷ σε, μάκαρ Λητῷε, τεῷ τέττιγι γεραίρει, 
 χάλκεον ἱδρύσας ᾠδὸν ὑπὲρ κιθάρας.

Joannes Barbucallus 
 
 
 πειθοῖ καὶ Παφίᾳ πακτὰν καὶ κηρία σίμβλων 
 τᾶς καλυκοστεφάνου νυμφίος Εὐρυνόμας 
 Ἑρμοφίλας ἀνέθηκεν ὁ βωκόλος· ἀλλὰ δέχεσθε 
 ἀντʼ αὐτᾶς πακτάν, ἀντʼ ἐμέθεν τὸ μέλι.

Macedonius II 
 
 
 Κισσοκόμαν Βρομίῳ Σάτυρον σεσαλαγμένον οἴνῳ 
 ἀμπελοεργὸς ἀνὴρ ἄνθετο Ληναγόρας· 
 τῷ δὲ καρηβαρέοντι δορήν, τρίχα, κισσόν, ὀπώπην, 
 πάντα λέγοις μεθύειν, πάντα συνεκλέλυται· 
 καὶ φύσιν ἀφθόγγοισι τύποις μιμήσατο τέχνη, 
 ὕλης ἀντιλέγειν μηδὲν ἀνασχομένης.

Paulus Silentiarius 
 
 
 σοὶ τόδε πενταίχμοισι ποδῶν ὡπλισμένον ἀκμαῖς, 
 ἀκροχανές, φοινῷ κρατὶ συνεξερύσαν, 
 ἄνθετο δέρμα λέοντος ὑπὲρ πίτυν, αἰγιπόδη Πάν, 
 Τεῦκρος Ἄραψ, καὐτὰν ἀγρότιν αἰγανέαν. 
 αἰχμῇ δʼ ἡμιβρῶτι τύποι μίμνουσιν ὀδόντων, 
 ᾇ ἔπι βρυχητὰν θὴρ ἐκένωσε χόλον. 
 ὑδριάδες Νύμφαι δὲ σὺν ὑλονόμοισι χορείαν 
 στᾶσαν, ἐπεὶ καὐτὰς πολλάκις ἐξεφόβει.

Isidorus 
 
 

 λέκτρα μάτην μίμνοντα καὶ ἄπρηκτον σκέπας εὐνῆς 
 ἄνθετο σοί, Μήνη, σὸς φίλος Ἐνδυμίων, 
 αἰδόμενος· πολιὴ γὰρ ὅλου κρατέουσα καρήνου 
 οὐ σῴζει προτέρης ἴχνιον ἀγλαΐης.

Agathias Scholasticus 
 
 
 τῇ Παφίῃ στεφάνους, τῇ Παλλάδι τὴν πλοκαμῖδα, 
 Ἀρτέμιδι ζώνην ἄνθετο Καλλιρόη· 
 εὕρετο γὰρ μνηστῆρα τὸν ἤθελε, καὶ λάχεν ἥβην 
 σώφρονα, καὶ τεκέων ἄρσεν ἔτικτε γένος.

Palladas 
 
 
 ἀντὶ βοὸς χρυσέου τʼ ἀναθήματος Ἴσιδι τούσδε 
 θήκατο τοὺς λιπαροὺς Παμφίλιον πλοκάμους· 
 ἡ δὲ θεὸς τούτοις γάνυται πλέον, ἤπερ Ἀπόλλων 
 χρυσῷ, ὃν ἐκ Λυδῶν Κροῖσος ἔπεμψε θεῷ.

Palladas 
 
 
 ὦ ξυρὸν οὐράνιον, ξυρὸν ὄλβιον, ᾧ πλοκαμῖδας 
 κειραμένη πλεκτὰς ἄνθετο Παμφίλιον, 
 οὔ σέ τις ἀνθρώπων χαλκεύσατο· πὰρ δὲ καμίνῳ 
 Ἡφαίστου, χρυσέην σφῦραν ἀειραμένη 
 ἡ λιπαροκρήδεμνος, ἵνʼ εἴπωμεν καθʼ Ὅμηρον, 
 χερσί σε ταῖς ἰδίαις· ἐξεπόνησε Χάρις.

Philippus 
 
 
 κυκλοτερῆ μόλιβον. σελίδων σημάντορα πλευρῆς, 
 καὶ σμίλαν, δονάκων ἀκροβελῶν γλυφίδα, 
 καὶ κανονῖδʼ ὑπάτην, καὶ τὴν παρὰ θῖνα κίσηριν, 
 αὐχμηρὸν πόντου τρηματόεντα λίθον, 
 Καλλιμένης Μούσαις, ἀποπαυσάμενος καμάτοιο, 
 θῆκεν ἐπεὶ γήρᾳ κανθὸς ἐπεσκέπετο.

Damocharis 
 
 
 Γραμμοτόκῳ πλήθοντα μελάσματι κυκλομόλιβδον 
 καὶ κανόνα γραφίδων Ἰθντάτων φύλακα, 
 καὶ γραφικοῖο δοχεῖα κελαινοτάτοιο ῥεέθρου, 
 ἄκρα τε μεσσοτόμους εὐγλυφέας καλάμους, 
 
 τρηχαλέην τε λίθον, δονάκων εὐθηγέα κόσμον, 
 ἔνθα περιτριβέων ὀξὺ χάραγμα πέλει, 
 καὶ γλύφανον καλάμου, πλατέος γλωχῖνα σιδήρου, 
 ὅπλα σοὶ ἐμπορίης ἄνθετο τῆς ἰδίης 
 κεκμηὼς Μενέδημος ὑπʼ ἀχλύος ὄμμα παλαιόν, 
 Ἑρμεία· σὺ δʼ ἀεὶ φέρβε σὸν ἐργατίνην,

Paulus Silentiarius 
 
 
 Γυρὸν κυανέης μόλιβον σημάντορα γραμμῆς, 
 καὶ σκληρῶν ἀκόνην τρηχαλέην καλάμων, 
 καὶ πλατὺν ὀξυντῆρα μεσοσχιδέων δονακήων, 
 καὶ κανόνα γραμμῆς ἰθυπόρου ταμίην, 
 καὶ χρόνιον γλυπτοῖσι μέλαν πεφυλαγμένον ἄντροις, 
 καὶ γλυφίδας καλάμων ἄκρα μελαινομένων 
 Ἑρμείῃ Φιλόδημος, ἐπεὶ χρόνῳ ἐκκρεμὲς ἤδη 
 ἦλθε κατʼ ὀφθαλμῶν ῥυσὸν ἐπισκύνιον.

Paulus Silentiarius 
 
 
 τὸν τροχόεντα μόλιβδον, ὃς ἀτραπὸν οἶδε χαράσσειν 
 ὀρθὰ παραξύων ἰθυτενῆ κανόνα, 
 καὶ χάλυβα σκληρὸν καλαμηφάγον, ἀλλὰ καὶ αὐτὸν 
 ἡγεμόνα γραμμῆς ἀπλανέος κανόνα, 
 καὶ λίθον ὀκριόεντα, δόναξ ὅθι δισσὸν ὀδόντα 
 θήγεται ἀμβλυνθεὶς ἐκ δολιχογραφίης, 
 καὶ βυθίην Τρίτωνος ἁλιπλάγκτοιο χαμεύνην, 
 σπόγγον, ἀκεστορίην πλαζομένης γραφίδος, 
 καὶ κίστην πολύωπα μελανδόκον, εἰν ἑνὶ πάντα 
 εὐγραφέος τέχνης ὄργανα ῥυομένην, 
 Ἑρμῇ Καλλιμένης, τρομερὴν ὑπὸ γήραος ὄκνῳ 
 χεῖρα καθαρμόζων ἐκ δολιχῶν καμάτων.

Paulus Silentiarius 
 
 
 ἄβροχον ἀπλανέος μόλιβον γραπτῆρα κελεύθου, 
 ἧς ἔπι ῥιζοῦται γράμματος ἁρμονίη, 
 καὶ κανόνα τροχαλοῖο κυβερνητῆρα μολίβδου, 
 καὶ λίθακα τρητὴν σπόγγῳ ἐειδομένην, 
 καὶ μέλανος σταθεροῖο δοχήιον, ἀλλὰ καὶ αὐτῶν 
 εὐγραφέων καλάμων ἀκροβαφεῖς ἀκίδας, 
 σπόγγον, ἁλὸς βλάστημα, χυτῆς λειμῶνα θαλάσσης, 
 καὶ χαλκὸν δονάκων τέκτονα λεπταλέων, 
 ἐνθάδε Καλλιμένης φιλομειδέσιν ἄνθετο Μούσαις, 
 γήραϊ κεκμηὼς ὄμματα καὶ παλάμην.

Julianus 
 
 
 Ἀκλινέας γραφίδεσσιν ἀπιθύνοντα πορείας 
 τόνδε μόλιβδον ἄγων, καὶ μολίβου κανόνα 
 σύνδρομον ἡνιοχῆα, πολυτρήτου τʼ ἀπὸ πέτρης 
 λᾶαν, ὃς ἀμβλεῖαν θῆγε γένυν καλάμου, 
 σὺν δʼ αὐτοῖς καλάμοισι μέλαν, μυστήρια φωνῆς 
 ἀνδρομέης, σμίλης τʼ ὀξυτόμον κοπίδα, 
 Ἑρμείῃ Φιλόδημος, ἐπεὶ χρόνος ὄμματος αὐγὴν 
 ἀμβλύνας παλάμῃ δῶκεν ἐλευθερίην.

Julianus 
 
 
 αὔλακας ἰθυπόρων γραφίδων κύκλοισι χαράσσων 
 ἄνθεμά σοι τροχόεις οὗτος ἐμὸς μόλιβος, 
 καὶ μολίβῳ χρωστῆρι κανὼν τύπον ὀρθὸν ὀπάζων, 
 καὶ λίθος εὐσχιδέων θηγαλέη καλάμων, 
 σὺν καλάμοις ἄγγος τε μελανδόκον, οἷσι φυλάσσει 
 αἰὼν ἐσσομένοις γῆρυν ἀποιχομένων. 
 
 δέχνυσο καὶ γλυπτῆρα σιδήρεον ᾧ θρασὺς Ἄρης 
 σὺν Μούσαις ἰδίην δῶκε διακτορίην, 
 Ἑρμείη· σὰ γὰρ ὅπλα· σὺ δʼ ἀδρανέος Φιλοδήμου 
 ἴθυνε ζωήν, λειπομένοιο βίου.

Macedonius II 
 
 
 νῆα Ποσειδάωνι πολύπλανος ἄνθετο Κράντας, 
 ἔμπεδον ἐς νηοῦ πέζαν ἐρεισάμενος, 
 αὔρης οὐκ ἀλέγουσαν ἐπὶ χθονός· ἧς ἔπι Κράντας 
 εὐρὺς ἀνακλινθεὶς ἄτρομον ὕπνον ἔχει.

Macedonius II 
 
 
 νῆά σοι, ὦ πόντου βασιλεῦ καὶ κοίρανε γαίης, 
 ἀντίθεμαι Κράντας, μηκέτι τεγγομένην, 
 νῆα, πολυπλανέων ἀνέμων πτερόν, ἧς ἔπι δειλὸς 
 πολλάκις ὠισάμην εἰσελάαν Ἀίδῃ· 
 πάντα δʼ ἀπειπάμενος, φόβον, ἐλπίδα, πόντον, ἀέλλας, 
 πιστὸν ὑπὲρ γαίης ἴχνιον ἡδρασάμην.

Paulus Silentiarius 
 
 
 σοὶ τὰ λιποστεφάνων διατίλματα μυρία φύλλων, 
 σοὶ τὰ νοοπλήκτου κλαστὰ κύπελλα μέθης, 
 βόστρυχα σοὶ τὰ μύροισι δεδευμένα, τῇδε κονίῃ 
 σκῦλα ποθοβλήτου κεῖται Ἀναξαγόρα, 
 σοὶ τάδε, Λαΐς, ἅπαντα· παρὰ προθύροις γὰρ ὁ δειλὸς 
 τοῖσδε σὺν ἀκρήβαις πολλάκι παννυχίσας, 
 οὐκ ἔπος, οὐ χαρίεσσαν ὑπόσχεσιν, οὐδὲ μελιχρῆς 
 ἐλπίδος ὑβριστὴν μῆθον ἐπεσπασατο· 
 
 φεῦ φεῦ, γυιοτακὴς δὲ λιπὼν τάδε σύμβολα κώμων, 
 μέμφεται ἀστρέπτου κάλλεϊ θηλυτέρης.

Agathias Scholasticus 
 
 
 εἶδον ἐγὼ τὸν πτῶκα καθήμενον ἐγγὺς ὀπώρης 
 βακχιάδος, πουλὺν βότρυν ἀμεργόμενον· 
 ἀγρονόμῳ δʼ ἀγόρευσα, καὶ ἔδρακεν ἀπροϊδὴς δὲ 
 ἐγκέφαλον πλήξας ἐξεκύλισε λίθῳ. 
 εἶπε δὲ καὶ χαίρων ὁ γεωπόνος· “ἆ τάχα Βάκχῳ 
 λοιβῆς καὶ θυέων μικτὸν ἔδωκα γέρας.”

Macedonius II 
 
 
 Δάφνις ὁ συρικτὰς τρομερῷ περὶ γήραϊ κάμνων, 
 χειρὸς ἀεργηλᾶς τάνδε βαρυνομένας 
 Πανὶ φιλαγραύλῳ νομίαν ἀνέθηκε κορύναν, 
 γήραϊ ποιμενίων παυσάμενος καμάτων. 
 εἰσέτι γὰρ σύριγγι μελίσδομαι, εἰσέτι φωνὰ 
 ἄτρομος ἐν τρομερῷ σώματι ναιετάει. 
 ἀλλὰ λύκοις σίντῃσιν ἀνʼ οὔρεα μή τις ἐμεῖο 
 αἰπόλος ἀγγείλῃ γήραος ἀδρανίην.

Agathias Scholasticus 
 
 
 Βασσαρὶς Εὐρυνόμη σκοπελοδρόμος, ἥ ποτε ταύρων 
 πολλὰ τανυκραίρων στέρνα χαραξαμένη, 
 ἡ μέγα καγχάζουσα λεοντοφόνοις ἐπὶ νίκαις, 
 παίγνιον ἀτλήτου θηρὸς ἔχουσα κάρη, 
 ἱλήκοις, Διόνυσε, τεῆς ἀμέλησα χορείης, 
 Κύπριδι βακχεύειν μᾶλλον ἐπειγομένη. 
 θῆκα δέ σοι τάδε ῥόπτρα· παραρρίψασα δὲ κισσόν, 
 χεῖρα περισφίγξω χρυσοδέτῳ σπατάλῃ.

Paulus Silentiarius 
 
 
 Ἄνδροκλος, ὤπολλον, τόδε σοὶ κέρας, ᾧ ἐπὶ πουλὺν 
 θῆρα βαλὼν, ἄγρας εὔσκοπον εἶχε τύχην. 
 οὔποτε γὰρ πλαγκτὸς γυρᾶς ἐξᾶλτο κεραίας 
 ἰὸς ἐπʼ ἠλεμάτῳ χειρὸς ἑκηβολίᾳ· 
 ὁσσάκι γὰρ τόξοιο παναγρέτις ἴαχε νευρά, 
 τοσσάκις ἦν ἀγρεὺς ἠέρος ἢ ξυλόχου. 
 ἀνθʼ ὧν σοὶ τόδε, Φοῖβε, τὸ Λύκτιον ὅπλον ἀγινεῖ, 
 χρυσείαις πλέξας μείλιον ἀμφιδέαις.

Agathias Scholasticus 
 
 
 σὸς πόσις Ἀγχίσης, τοῦ εἵνεκα πολλάκι, Κύπρι, 
 τὸ πρὶν ἐς Ἰδαίην ἔτρεχες ἠιόνα, 
 νῦν μόλις εὗρε μέλαιναν ἀπὸ κροτάφων τρίχα κόψαι, 
 θῆκε δὲ σοὶ προτέρης λείψανον ἡλικίης. 
 ἀλλά, θεά, δύνασαι γὰρ ἢ ἡβητῆρά με τεῦξον, 
 ἢ καὶ τὴν πολιὴν ὡς νεότητα δέχου.

Eratosthenes Scholasticus 
 
 
 Οἰνοπότας Ξενοφῶν κενεὸν πίθον ἄνθετο, Βάκχε 
 δέχνυσο δʼ εὐμενέως· ἄλλο γὰρ οὐδὲν ἔχει.

Eratosthenes Scholasticus 
 
 
 τὼς τρητὼς δόνακας, τὸ νάκος τόδε, τάν τε κορύναν 
 ἄνθεσο Πανὶ φίλῳ, Δάφνι γυναικοφίλα. 
 ὦ Πάν, δέχνυσο δῶρα τὰ Δάφνιδος· ἶσα γὰρ αὐτῷ 
 καὶ μολπὰν φιλέεις καὶ δύσερως τελέθεις.

Agathias Scholasticus 
 
 
 ἄσπορα, Πὰν λοφιῆτα, τάδε Στρατόνικος ἀροτρεὺς 
 ἀντʼ εὐεργεσίης ἄνθετό σοι τεμένη. 
 
 βόσκε δʼ , ἔφη, “ χαίρων τὰ σὰ ποίμνια, καὶ σέο χώρην 
 δέρκεο τὴν χαλκῷ μηκέτι τεμνομένην. 
 αἴσιον εὑρήσεις τὸ ἐπαύλιον ἐνθάδε γάρ σοι 
 ἠχὼ τερπομένη καὶ γάμον ἐκτελέσει.”

Agathias Scholasticus 
 
 
 Δαφνιακῶν βίβλων Ἀγαθία ἡ ἐννεάς εἰμι· 
 ἀλλὰ μʼ ὁ τεκτήνας ἄνθετο σοί, Παφίη· 
 οὐ γὰρ Πιερίδεσσι τόσον μέλω, ὅσσον Ἔρωτι, 
 ὄργια τοσσατίων ἀμφίέπουσα πόθων. 
 αἰτεῖ δʼ ἀντὶ πόνων, ἵνα οἱ διὰ σεῖο παρείη 
 ἤ τινα μὴ φιλέειν, ἢ ταχὺ πειθομένην.

Paulus Silentiarius 
 
 
 ἀσπίδα ταυρείην, ἔρυμα χροός, ἀντιβίων τε 
 πολλάκις ἐγχείην γευσαμένην χολάδων, 
 καὶ τὸν ἀλεξιβέλεμνον ἀπὸ στέρνοιο χιτῶνα, 
 καὶ κόρυν, ἱππείαις θριξὶ δασυνομένην 
 ἄνθετο Λυσίμαχος γέρας Ἄρεϊ, γηραλέον νῦν 
 ἀντὶ πανοπλίης βάκτρον ἀμειψάμενος.

Paulus Silentiarius 
 
 
 αὐλοὺς Πανὶ Μελίσκος· ὁ δʼ ἔννεπε μὴ γέρας αἴρειν 
 τούτοις· ἐκ καλάμων οἶστρον ἐπεσπασάμην,

Macedonius II 
 
 
 τὴν κιθάρην Εὔμολπος ἐπὶ τριπόδων ποτὲ Φοίβῳ 
 ἄνθετο, γηραλέην χεῖρʼ ἐπιμεμφόμενος, 
 εἶπε δέ· “μὴ ψαύσαιμι λύρης ἔτι, μηδʼ ἐθελήσω 
 τῆς πάρος ἁρμονίης ἐμμελέτημα φέρειν . 
 ἠϊθέοις μελέτω κιθάρης μίτος· ἀντὶ δὲ πλήκτρου 
 σκηπανίῳ τρομερὰς χεῖρας ἐρεισάμεθα.”

Paulus Silentiarius 
 
 
 Ζηνὶ τόδʼ ὀμφάλιον σάκεος τρύφος, ᾧ ἔπι λαιὰν 
 ἔσχεν ἀριστεύων, ἄνθετο Νικαγόρας· 
 πᾶν δὲ τὸ λοιπὸν ἄκοντες, ἰσήριθμός τε χαλάζῃ 
 χερμὰς καὶ ξιφέων ἐξεκόλαψε γένυς. 
 ἀλλὰ καὶ ἀμφίδρυπτον ἐὸν τόδε χειρὶ μεναίχμᾳ 
 σῴζετο Νικαγόρᾳ, σῷζε δὲ Νικαγόραν. 
 θεσμὸν τὸν Σπάρτας μενεφύλοπιν ἀμφὶ βοείᾳ 
 τῇδέ τις ἀθρήσει πάντα φυλασσόμενον.

Palladas 
 
 
 ἀνάθημα πεπαιγμένον 
 τὸν θώ, καὶ τὰς κνῆ, τὰν τʼ ἀσπίδα, καὶ δόρυ,, καὶ κρᾶ, 
 Γορδιοπριλάριος ἄνθετο Τιμοθέῳ.

Eutolmius 
 
 
 εἰς τὸ παιχθὲν ὑπὸ Παλλαδᾶ 
 κνημῖδας, θώρηκα, σάκος;, κόρυν, ἔγχος Ἀθήνῃ 
 Ῥοῦφος Μεμμιάδης Γέλλιος ἐκρέμασεν.

Anonymi Epigrammatici 
 
 
 ἄνθετό σοι κορύνην καὶ νεβρίδας ὑμέτερος Πάν, 
 εὔιε, καλλείψας σὸν χορὸν ἐκ Παφίης. 
 ἠχὼ γὰρ φιλέει, καὶ πλάζεται ἀλλὰ σύ, Βάκχε, 
 ἵλαθι τῷ ξυνὴν ἀμφιέποντι τύχην.

Antiphanes 
 
 
 αὐτή σοι Κυθέρεια τὸν ἱμερόεντʼ ἀπὸ μαστῶν, 
 Ἰνώ, λυσαμένη κεστὸν ἔδωκεν ἔχειν, 
 ὡς ἂν θελξινόοισιν ἀεὶ φίλτροισι δαμάζῃς 
 ἀνέρας· ἐχρήσω δʼ εἰς ἐμὲ πᾶσι μόνον.

Quintus Maecius 
 
 
 ἀκταίης νησῖδος ἁλιξάντοισι, Πρίηπε, 
 χοιράσι καὶ τρηχεῖ τερπόμενε σκοπέλῳ, 
 σοὶ Πάρις ὀστρακόδερμον ὑπʼ εὐθήροισι δαμέντα 
 ὁ γριπεὺς καλάμοις κάραβον ἐκρέμασεν. 
 σάρκα μὲν ἔμπυρον αὐτὸς ὑφʼ ἡμίβρωτον ὀδόντα 
 θεὶς μάκαρ, αὐτὸ δὲ σοὶ τοῦτο πόρε σκύβαλον. 
 τῷ σὺ δίδου μὴ πολλά, διʼ εὐάγρου δὲ λίνοιο, 
 δαῖμον, ὑλακτούσης νηδύος ἡσυχίην.

Philippus 
 
 
 ἄγκυραν ἐμβρύοικον, ἐρυσινηίδα, 
 κώπας τε δισσὰς τὰς ἀπωσικυμάτους, 
 καὶ δικτύοις μόλιβδον ἡψιδωμένον, 
 κύρτους τε φελλοῖς τοὺς ἐπεσφραγισμένους, 
 καὶ πῖλον ἀμφίκρηνον ὑδασιστεγῆ, 
 λίθον τε ναύταις ἑσπέρης πυρσητόκον, 
 ἁλὸς τύραννε, σοί, Πόσειδον, Ἀρχικλῆς 
 ἔθηκε, λήξας τῆς ἐπʼ ᾐόνων ἄλης.

Antonius Thallus 
 
 
 ἀσπίδα μὲν Πρόμαχος, τὰ δὲ δούρατα θῆκεν Ἀκοντεύς, 
 τὸ ξίφος Εὐμήδης, τόξα δὲ ταῦτα Κύδων, 
 Ἱππομέδων τὰ χαλινά, κόρυν δʼ ἀνέθηκε Μελάντας, 
 κνημῖδας Νίκων, κοντὸν Ἀριστόμαχος, 
 τὸν θώρηκα Φιλῖνος· ἀεὶ δʼ, Ἆρες Ἆροτολοιγέ, 
 σκῦλα φέρειν δῴης πᾶσιν ἀπʼ ἀντιπάλων.

Philippus 
 
 
 αὐλὸν καμινευτῆρα τὸν φιλήνεμον, 
 ῥίνην τε κνησίχρυσον ὀξυδήκτορα, 
 καὶ τὸν δίχηλον καρκίνον πυραγρέτην, 
 πτωκὸς πόδας τε τούσδε λειψανηλόγους, 
 ὁ χρυσοτέκτων Δημοφῶν Κυλληνίῳ 
 ἔθηκε, γήρᾳ κανθὸν ἐζοφωμένος.

Antipater 
 
 
 Ἁρπαλίων ὁ πρέσβυς, ὁ πᾶς ῥυτίς, οὑπιλινευτής, 
 τόνδε παῤʼ Ἡρακλεῖ θῆκέ με τὸν σιβύνην, 
 ἐκ πολλοῦ πλειῶνος ἐπεὶ βάρος οὐκέτι χεῖρες 
 ἔσθενον, εἰς κεφαλὴν δʼ ἤλυθε λευκοτέρην.

Philippus 
 
 
 Ἀραξόχειρα ταῦτά σοι τὰ τύμπανα, 
 καὶ κύμβαλʼ ὀξύδουπα κοιλοχείλεα, 
 διδύμους τε λωτοὺς κεροβόας, ἐφʼ οἷς ποτε 
 ἐπωλόλυξεν αὐχένα στροβιλίσας, 
 λυσιφλεβῆ τε σάγαριν ἀμφιθηγέα, 
 λεοντόδιφρε, σοί, Ῥέη, Κλυτοσθένης 
 ἔθηκε, λυσσητῆρα γηράσας πόδα.

Antiphilus 
 
 
 Βουστρόφον, ἀκροσίδαρον, ἀπειλητῆρα μύωπα 
 καὶ πήραν μέτρον σιτοδόκον σπορίμου, 
 γαμψόν τε δρέπανον σταχυητόμον, ὅπλον ἀρούρης, 
 καὶ παλινουροφόρον, χεῖρα θέρευς τρίνακα, 
 καὶ τρητοὺς ποδεῶνας ὁ γατόμος ἄνθετο Δηοῖ 
 Πάρμις, ἀνιηρῶν παυσάμενος καμάτων.

Erycius 
 
 
 Γλαύκων καὶ Κορύδων, οἱ ἐν οὔρεσι βουκολέοντες, 
 Ἀρκάδες ἀμφότεροι, τὸν κεραὸν δαμάλην 
 Πανὶ φιλωρείτᾳ Κυλληνίῳ αὐερύσαντες 
 ἔρρεξαν, καὶ οἱ δωδεκάδωρα κέρα 
 ἅλῳ μακροτένοντι ποτὶ πλατάνιστον ἔπαξαν 
 εὐρεῖαν, νομίῳ καλὸν ἄγαλμα θεῷ.

Antiphilus 
 
 
 Δοῦρας Ἀλεξάνδροιο· λέγει δέ σε γράμματʼ ἐκεῖνον 
 ἐκ πολέμου θέσθαι σύμβολον Ἀρτέμιδι 
 ὅπλον ἀνικήτοιο βραχίονος. ἆ καλὸν ἔγχος, 
 ᾧ πόντος καὶ χθὼν εἶκε κραδαινομένῳ. 
 ἵλαθι, δοῦρας ἀταρβές· ἀεὶ δέ σε πᾶς τις ἀθρήσας 
 ταρβήσει, μεγάλης μνησάμενος παλάμης.

Diodorus Zonas 
 
 
 Δηοῖ λικμαίῃ καὶ ἐναυλακοφοίτισιν Ὥραις 
 Ἡρῶναξ πενιχρῆς ἐξ ὀλιγηροσίης 
 μοῖραν ἀλωΐτα στάχυος, πάνσπερμά τε ταῦτα 
 ὄσπριʼ ἐπὶ πλακίνου τοῦδʼ ἔθετο τρίποδος, 
 ἐκ μικρῶν ὀλίγιστα· πέπατο γὰρ οὐ μέγα τοῦτο 
 κληρίον ἐν λυπρῇ τῇδε γεωλοφίῃ.

Philippus 
 
 
 κόψας ἐκ φηγοῦ σε τὸν αὐτόφλοιον ἔθηκεν 
 Πᾶνα Φιλοξενίδης, ὁ κλυτὸς αἰγελάτης, 
 θύσας αἰγιβάτην πολιὸν τράγον, ἔν τε γάλακτι 
 πρωτογόνῳ βωμοὺς τοὺς ἱεροὺς μεθύσας. 
 ἀνθʼ ὧν ἐν σηκοῖς διδυμητόκοι αἶγες ἔσονται 
 γαστέρα, φεύγουσαι τρηχὺν ὀδόντα λύκου,

Crinagoras 
 
 
 λαμπάδα, τὴν κούροις ἱερὴν ἔριν, ὠκὺς ἐνέγκας, 
 οἷα Προμηθείης μνῆμα πυροκλοπίης, 
 νίκης κλεινὸν ἄεθλον, ἔτʼ ἐκ χερὸς ἔμπυρον Ἑρμῇ 
 θῆκεν † ὁμωνυμίῃ παῖς πατρὸς Ἀντιφάνης.

Philippus 
 
 
 ξίφη τὰ πολλῶν κνωδάλων λαιμητόμα 
 πυριτρόφους τε ῥιπίδας πορηνέμους, 
 ἠθμόν τε πουλύτρητον, ἠδὲ τετράπουν 
 πυρὸς γέφυραν, ἐσχάρην κρεηδόκον, 
 ζωμήρυσίν τε τὴν λίπους ἀφρηλόγον, 
 ὁμοῦ κρεάγρῃ τῇ σιδηροδακτύλῳ, 
 βραδυσκελὴς Ἥφαιστε, σοὶ Τιμασίων 
 ἔθηκεν, ἀκμῆς γυῖον ὠρφανωμένος.

Philippus 
 
 
 Ῥοιὴν ξανθοχίτωνα, γεραιόφλοιά τε σῦκα, 
 καὶ ῥοδέας σταφυλῆς ὠμὸν ἀποσπάδιον, 
 μῆλὸν θʼ ἡδύπνουν λεπτῇ πεποκωμένον ἄχνῃ, 
 καὶ κάρυον χλωρῶν ἐκφανὲς ἐκ λεπίδων, 
 
 καὶ σίκυον χνοάοντα, τὸν ἐν φύλλοις πεδοκοίτην, 
 καὶ πέρκην ἤδη χρυσοχίτωνʼ ἐλάην, 
 σοί, φιλοδῖτα Πρίηπε, φυτοσκάφος ἄνθετο Λάμων, 
 δένδρεσι καὶ γυίοις εὐξάμενος θαλέθειν,

Philippus 
 
 
 στάθμην ἰθυτενῆ μολιβαχθέα, δουριτυπῆ 
 σφῦραν, καὶ γυρὰς ἀμφιδέτους ἀρίδας, 
 καὶ στιβαρὸν πέλεκυν στελεχητόμον, ἰθύδρομόν τε 
 πρίονα, μιλτείῳ στάγματι πειθόμενον, 
 τρύπανά θʼ ἑλκεσίχειρα, τέρετρά τε, μιλτοφυρῆ ρε 
 σχοῖνον, ὑπʼ ἀκρονύχῳ ψαλλομένην κανόνι, . 
 σοί, κούρη γλαυκῶπι, Λεόντιχος ὤπασε δῶρον, 
 ἄνθος ἐπεὶ γυίων πᾶν ἀπέδυσε χρόνος.

Philippus 
 
 
 Σπερμοφόρον πήρην ὠμαχθέα, κὠλεσίβωλον 
 σφῦραν, καὶ γαμψὰς πυρολόγους δρεπάνας, 
 καὶ τριβόλους ὀξεῖς ἀχυρότριβας, ἱστοβόην τε 
 σὺν γυροῖς ἀρότροις, καὶ φιλόγαιον ὕνιν, 
 κέντρα τʼ ὀπισθονυγῆ, καὶ βουστρόφα δεσμὰ τενόντων, 
 καὶ τρίνακας ξυλίνας, χεῖρας ἀρουροπονων, 
 γυῖʼ ἅτε πηρωθεὶς Λυσίξενος αὔλακι πολλῇ 
 ἐκρέμασεν Δηοῖ τῇ σταχυοστεφάνῳ.

Apollonides 
 
 
 Τρῖγλαν ἀπʼ ἀνθρακιῆς καὶ φυκίδα σοί, λιμενῖτι 
 Ἄρτεμι, δωρεῦμαι Μῆνις ὁ δικτυβόλος, 
 καὶ ζωρόν, κεράσας ἰσοχειλέα, καὶ τρύφος ἄρτου, 
 αὖον ἐπιθραύσας, τὴν πενιχρὴν θυσίην 
 ἀνθʼ ἧς μοι πλησθέντα δίδου θηράμασιν αἰὲν 
 δίκτυα· σοὶ δέδοται πάντα, μάκαιρα, λίνα.

Diodorus Zonas 
 
 
 τοῦτό σοί, ὑληκοῖτα, κατʼ ἀγριάδος πλατάνοιο 
 δέρμα λυκορραίστης ἐκρέμασεν Τελέσων, 
 καὶ τὰν ἐκ κοτίνοιο καλαύροπα, τάν ποκα τῆνος 
 πολλάκι ῥομβητὰν ἐκ χερὸς ἠκροβόλει. 
 ἀλλὰ τύ, Πὰν βουνῖτα, τὰ μὴ πολύολβά τε δέξαι 
 δῶρα, καὶ εὐαγρεῖ τῷδε πέτασσον ὄρος.

Philippus 
 
 
 Ὑλησκόπῳ με Πανὶ θηρευτὴς Γέλων 
 ἔθηκε λόγχην, ἧς ἀπέθρισε χρόνος 
 ἀκμὴν ἐν ἔργῳ, καὶ λίνων πολυστρόφων 
 γεραιὰ τρύχη, καὶ πάγας δεραγχέας, 
 νευροπλεκεῖς τε κνωδάλων ἐπισφύρους 
 ὠκεῖς ποδίστρας, καὶ τραχηλοδεσπότας 
 κλοιοὺς κυνούχους· γυῖα γὰρ δαμεὶς χρόνῳ 
 ἀπεῖπεν ἤδη τὴν ὀρεινόμον πλάνην.

Myrinus 
 
 
 ὑψηλῶν ὀρέων ἔφοροι, κεραοὶ χοροπαῖκται, 
 Πᾶνες, βουχίλου κράντορες Ἀρκαδίης, 
 εὔαρνον θείητε καὶ εὐχίμαρον Διότιμον, 
 δεξάμενοι λαμπρῆς δῶρα θυηπολίης,

Antipater 
 
 
 γηραλέον νεφέλας τρῦχος τόδε, καὶ τριέλικτον 
 ἰχνοπέδαν, καὶ τὰς νευροτενεῖς παγίδας, 
 κλωβοὺς τʼ ἀμφιρρῶγας, ἀνασπαστούς τε δεράγχας, 
 καὶ πυρὶ θηγαλέους ὀξυπαγεῖς στάλικας, 
 καὶ τὰν εὔκολλον δρυὸς ἰκμάδα, τόν τε πετηνῶν 
 ἀγρευτὰν ἰξῷ μυδαλέον δόνακα, 
 καὶ κρυφίου τρίκλωστον ἐπισπαστῆρα βόλοιο, 
 ἄρκυν τε κλαγερῶν λαιμοπέδαν γεράνων, 
 σοί, Πὰν ὦ σκοπιῆτα, γέρας θέτο παῖς Νεολᾴδα 
 Κραῦγις ὁ θηρευτάς, Ἀρκὰς ἀπʼ Ὀρχομενοῦ.

Mnasalces 
 
 
 
 τὰν ἔλαφον Κλεόλαος ὑπὸ κναμοῖσι λοχήσας, 
 ἔκτανε Μαιάνδρου πὰρ τριέλικτον ὕδωρ, 
 θηκτῷ σαυρωτῆρι· τὰ δʼ ὀκτάρριζα μετώπων 
 φράγμαθʼ ὑπὲρ ταναὰν ἇλος ἔπαξε πίτυν.

Antipater 
 
 
 τὰν ἔλαφον, Λάδωνα καὶ ἀμφʼ Ἐρυμάνθιον ὕδωρ 
 νῶτά τε θηρονόμου φερβομέναν Φολόας, 
 παῖς ὁ Θεαρίδεω Λασιώνιος εἷλε Λυκόρμας 
 πλήξας ῥομβητῷ δούρατος οὐριάχῳ· 
 δέρμα δὲ καὶ δικέραιον ἀπὸ στόρθυγγα μετώπων 
 σπασσάμενος, κούρᾳ θῆκε παῤʼ ἀγρότιδι.

Perses 
 
 
 τρεῖς ἄφατοι κεράεσσιν ὑπʼ αἰθούσαις τοι, Ἄπολλον 
 ἄγκεινται κεφαλαὶ Μαιναλίων ἐλάφων, 
 ἃς ἕλον ἐξ ἵππων Γύγεω χέρε Δαΐλοχός τε 
 καὶ Προμένης, ἀγαθοῦ τέκνα Λεοντιάδου,

Simias 
 
 
 πρόσθε μὲν ἀγραύλοιο δασύτριχος ἰξάλου αἰγὸς 
 δοιὸν ὅπλον χλωροῖς ἐστεφόμαν πετάλοις· 
 νῦν δέ με Νικομάχῳ κεραοξόος ἥρμοσε τέκτων, 
 ἐντανύσας ἕλικος καρτερὰ νεῦρα βοός.

Simias 
 
 
 δέρμα καὶ ὀργυιαῖα κέρα βοὸς ἐκ βασιλῆος 
 Ἀμφιτρυωνιάδᾳ κείμεθʼ ἀνὰ πρόπυλον, 
 τεσσαρακαιδεκάδωρα, τὸν αὐχήεντα Φιλίππῳ 
 ἀντόμενον κατὰ γᾶς ἤλασε δεινὸς ἄκων, 
 βούβοτον Ὀρβηλοῖο παρὰ σφυρόν. ἆ πολύολβος 
 Ἠμαθίς, ἃ τοίῳ κραίνεται ἁγεμόνι.

Antipater 
 
 
 τὸν πάρος Ὀρβηλοῖο μεμυκότα δειράσι ταῦρον, 
 τὸν πρὶν ἐρημωτὰν θῆρα Μακηδονίας, 
 Δαρδανέων ὀλετήρ, ὁ κεραύνιος εἷλε Φίλιππος, 
 πλήξας αἰγανέᾳ βρέγμα κυναγέτιδι· 
 καὶ τάδε σοὶ βριαρᾶς, Ἡράκλεες, οὐ δίχα βύρσας 
 θῆκεν, ἀμαιμακέτου κρατὸς ἔρεισμα, κέρα. 
 σᾶς τοι ὅδʼ ἐκ ῥίζας ἀναδέδρομεν οὒ οἱ ἀεικὲς 
 πατρῴου ζαλοῦν ἔργα βοοκτασίας.

Samus 
 
 
 σοὶ γέρας, Ἀλκείδα Μινυαμάχε, τοῦτο Φίλιππος 
 δέρμα ταναιμύκου λευρὸν ἔθηκε βοὸς 
 αὐτοῖς σὺν κεράεσσι, τὸν ὕβρεϊ κυδιόωντα 
 ἔσβεσεν Ὀρβηλοῦ τρηχὺν ὑπὸ πρόποδα. 
 ὁ φθόνος αὐαίνοιτο τεὸν δʼ ἔτι κῦδος ἀέξει 
 ῥίζα Βεροιαίου κράντορος Ἠμαθίας.

Pancrates 
 
 
 ἐκ πυρὸς ὁ ῥαιστήρ, καὶ ὁ καρκίνος, ἥ τε πυράγρη 
 ἄγκεινθʼ Ἡφαίστῳ, δῶρα Πολυκράτεος, 
 ᾧ πυκνὸν κροτέων ὑπὲρ ἄκμονος εὕρετο παισὶν 
 ὄλβον, ὀϊζυρὴν ὠσάμενος πενίην.

Antipater 
 
 
 ἁ φόρμιγξ, τά τε τόξα, καὶ ἀγκύλα δίκτυα Φοίβῳ 
 Σώσιδος, ἔκ τε Φίλας, ἔκ τε Πολυκράτεος. 
 χὠ μὲν ὀϊστευτὴρ κεραὸν βιόν, ἁ δὲ λυρῳδὸς 
 τὰν χέλυν, ὡγρευτὴς ὤπασε πλεκτὰ λίνα· 
 ἀλλʼ ὁ μὲν ὠκυβόλων ἰῶν κράτος, ἁ δὲ φέροιτο 
 ἄκρα λύρας, ὁ δʼ ἔχοι πρῶτα κυναγεσίας.

Moero 
 
 
 κεῖσαι δὴ χρυσέαν ὑπὸ παστάδα τὰν Ἀφροδίτας, 
 βότρυ, Διωνύσου πληθόμενος σταγόνι· 
 οὐδʼ ἔτι τοι μάτηρ ἐρατὸν περὶ κλῆμα βαλοῦσα 
 φύσει ὑπὲρ κρατὸς νεκτάρεον πέταλον·

Leonidas 
 
 
 οὐ μόνον ὑψηλοῖς ἐπὶ δένδρεσιν οἶδα καθίζων 
 ἀείδειν, ζαθερεῖ καύματι θαλπόμενος, 
 προίκιος ἀνθρώποισι κελευθίτῃσιν ἀοιδός, 
 θηλείης ἔρσης ἰκμάδα γευόμενος· 
 ἀλλὰ καὶ εὐπήληκος Ἀθηναίης ἐπὶ δουρὶ 
 τὸν τέττιγʼ ὄψει μʼ, ὦνερ, ἐφεζόμενον. 
 ὅσσον γὰρ Μούσαις ἐστέργμεθα, τόσσον Ἀθήνη 
 ἐξ ἡμέων ἡ γὰρ παρθένος αὐλοθέτει.

Callimachus 
 
 
 Κυνθιάδες, θαρσεῖτε· τὰ γὰρ τοῦ Κρητὸς Ἐχέμμα 
 κεῖται ἐν Ὀρτυγίῃ τόξα παρʼ Ἀρτέμιδι, 
 οἷς ὑμέων ἐκένωσεν ὄρος μέγα. νῦν δὲ πέπαυται, 
 αἶγες, ἐπεὶ σπονδὰς ἡ θεὸς εἰργάσατο.

Nicias 
 
 
 μαινὰς Ἐνυαλίου, πολεμαδόκε, θοῦρι κράνεια, 
 τίς νύ σε θῆκε θεᾷ δῶρον ἐγερσιμάχᾳ; 
 “ μήνιος· ἦ γὰρ τοῦ παλάμας ἄπο ῥίμφα θοροῦσα 
 ἐν προμάχοις Ὀδρύσας δήιον ἀμπεδίον.”

Anyte 
 
 
 ἕσταθι τεῖδε, κράνεια βροτοκτόνε, μηδʼ ἔτι λυγρὸν 
 χάλκεον ἀμφʼ ὄνυχα στάζε φόνον δαΐων 
 ἀλλʼ ἀνὰ μαρμάρεον δόμον ἡμένα αἰπὺν Ἀθάνας, 
 ἄγγελλʼ ἀνορέαν Κρητὸς Ἐχεκρατίδα.

Hegesippus 
 
 
 ἀσπὶς ἀπὸ βροτέων ὤμων Τιμάνορος ἇμμαι 
 ναῷ ὑπορροφία Παλλάδος ἀλκιμάχας, 
 πολλὰ σιδαρείου κεκονιμένα ἐκ πολέμοιο, 
 τόν με φέροντʼ αἰεὶ ῥυομένα θανάτου.

Mnasalces 
 
 
 ἤδη τῇδε μένω πολέμου δίχα, καλὸν ἄνακτος 
 στέρνον ἐμῷ νώτῳ πολλάκι ῥυσαμένα. 
 καίπερ τηλεβόλους ἰοὺς καὶ χερμάδιʼ αἰνὰ 
 μυρία καὶ δολιχὰς δεξαμένα κάμακας, 
 οὐδέποτε Κλείτοιο λιπεῖν περιμάκεα πᾶχυν 
 φαμὶ κατὰ, βλοσυρὸν φλοῖσβον Ἐνυαλίου.

Dioscorides 
 
 
 σᾶμα τόδʼ οὐχὶ μάταιον ἐπʼ ἀσπίδι παῖς ὁ Πολύττου 
 Ὕλλος ἀπὸ Κρήτας θοῦρος ἀνὴρ ἔθετο, 
 Γοργόνα τὰν λιθοεργὸν ὁμοῦ καὶ τριπλόα γοῦνα 
 γραψάμενος· δῄοις τοῦτο δʼ ἔοικε λέγειν 
 “ ἀσπίδος ὦ κατʼ ἐμᾶς πάλλων δόρυ, μὴ κατίδῃς με, 
 καὶ φεῦγε τρισσοῖς τὸν ταχὺν ἄνδρα ποσίν.”

Nicias 
 
 
 μέλλον ἄρα στυγερὰν κἀγώ ποτε δῆριν Ἄρηος 
 ἐκπρολιπγοῦσα χορῶν παρθενίων ἀΐειν 
 Ἀρτέμιδος περὶ ναόν, Ἐπίξενος ἔνθα μʼ ἔθηκεν, 
 λευκὸν ἐπεὶ κείνου γῆρας ἔτειρε μέλη.

Mnasalces 
 
 
 ἧσο κατʼ ἠγάθεον τόδʼ ἀνάκτορον, ἀσπὶ φαεννά, 
 ἄνθεμα Λατῴᾳ δήιον Ἀρτέμιδι. 
 πολλάκι γὰρ κατὰ δῆριν Ἀλεξάνδρου μετὰ χερσὶν 
 μαρναμένα χρυσέαν εὖ κεκόνισαι ἴτυν.

Leonidas 
 
 
 ὀκτώ τοι θυρεούς, ὀκτὼ κράνη, ὀκτὼ ὑφαντοὺς 
 θώρηκας, τόσσας θʼ αἱμαλέας κοπίδας, 
 ταῦτʼ ἀπὸ Λευκανῶν Κορυφασίᾳ ἔντεʼ Ἀθάνᾳ 
 Ἅγνων Εὐάνθευς θῆχʼ ὁ βιαιομάχας.

Leonidas 
 
 
 τοὺς θυρεοὺς ὁ Μολοσσὸς Ἰτωνίδι δῶρον Ἀθάνᾳ 
 Πύρρος ἀπὸ θρασέων ἐκρέμασεν Γαλατᾶν, 
 πάντα τὸν Ἀντιγόνου καθελὼν στρατὸν οὐ μέγα θαῦμα· 
 αἰχμηταὶ καὶ νῦν καὶ πάρος Αἰακίδαι.

Leonidas 
 
 
 αἵδʼ ἀπὸ Λευκανῶν θυρεάσπιδες, οἱ δὲ χαλινοὶ 
 στοιχηδόν, ξεσταὶ τʼ ἀμφίβολοι κάμακες 
 δέδμηνται, ποθέουσαι ὁμῶς ἵππους τε καὶ ἄνδρας, 
 Παλλάδι· τοὺς δʼ ὁ μέλας ἀμφέχανεν θάνατος.

Nossis 
 
 
 ἔντεα Βρέττιοι ἄνδρες ἀπʼ αἰνομόρων βάλον ὤμων, 
 θεινόμενοι Λοκρῶν χερσὶν ὕπʼ ὠκυμάχων, 
 
 ὧν ἀρετὰν ὑμνεῦντα θεῶν ὑπʼ ἀνάκτορα κεῖνται, 
 οὐδὲ ποθεῦντι κακῶν πάχεας, οὓς ἔλιπον.

Archilochus 
 
 
 Ἀλκιβίη πλοκάμων ἱερὴν ἀνέθηκε καλύπτρην 
 Ἥρῃ, κουριδίων εὖτʼ ἐκύρησε γάμων.

Anacreon 
 
 
 ἡ τὸν θύρσον ἔχουσ’ Ἑλικωνιάς, ἥ τε παρʼ αὐτὴν 
 Ξανθίππη, Γλαύκη τʼ, εἰς χορὸν ἐρχόμεναι, 
 ἐξ ὄρεος χωρεῦσι, Διωνύσῳ δὲ φέρουσι 
 κισσὸν καὶ σταφυλήν, πίονα καὶ χίμαρον.

Anacreon 
 
 
 οὗτος Φειδόλα ἵππος ἀπʼ εὐρυχόροιο Κορίνθου 
 ἄγκειται Κρονίδᾳ, μνᾶμα ποδῶν ἀρετᾶς.

Anacreon 
 
 
 Πρηξιδίκη μὲν ἔρεξεν, ἐβούλευσεν δὲ Δύσηρις 
 εἷμα τόδε· ξυνὴ δʼ ἀμφοτέρων σοφίη.

Anacreon 
 
 
 πρόφρων, Ἀργυρότοξε, δίδου χάριν Αἰσχύλου υἱῷ 
 Ναυκράτει, εὐχωλὰς τάσδʼ ὑποδεξάμενος.

Anacreon 
 
 
 πρὶν μὲν Καλλιτέλης μʼ ἱδρύσατο· τόνδε δʼ ἐκείνου 
 ἔκγονοι ἐστάσανθʼ, οἷς χάριν ἀντιδίδου.

Anacreon 
 
 
 Πραξαγόρας τάδε δῶρα θεοῖς ἀνέθηκε, Λυκαίου 
 υἱός· ἐποίησεν δʼ ἔργον Ἀναξαγόρας.

Anacreon 
 
 
 παιδὶ φιλοστεφάνῳ Σεμέλας [μʼ] ἀνέθηκε Μέλανθος 
 μνᾶμα χοροῦ νίκας, υἱὸς Ἀρηιφίλου.

Anacreon 
 
 
 Ῥυσαμένα Πύθωνα δυσαχέος ἐκ πολέμοιο, 
 ἀσπὶς Ἀθηναίης ἐν τεμένει κρέμαται,

Anacreon 
 
 
 σάν τε χάριν, Διόνυσε, καὶ ἀγλαὸν ἄστεϊ κόσμον 
 Θεσσαλίας μʼ ἀνέθηκʼ ἀρχὸς Ἐχεκρατίδας.

Anacreon 
 
 
 εὔχεο Τιμώνακτι θεῶν κήρυκα γενέσθαι 
 ἤπιον, ὃς μʼ ἐρατοῖς ἀγλαΐην προθύροις 
 Ἑρμῇ τε κρείοντι καθέσσατο τὸν δʼ ἐθέλοντα 
 ἀστῶν καὶ ξείνων γυμνασίῳ δέχομαι,

Anacreon 
 
 
 Στροίβου παῖ, τόδʼ ἄγαλμα, Λεώκρατες, εὖτʼ ἀνέθηκας 
 Ἑρμῇ, καλλικόμους οὐκ ἔλαθες Χάριτας, 
 οὐδʼ Ἀκαδημίαν πολυγαθέα, τῆς ἐν ἀγοστῷ 
 σὴν εὐεργεσίην τῷ προσιόντι λέγω,

Anacreon 
 
 
 βωμοὺς τούσδε θεοῖς Σοφοκλῆς ἱδρύσατο πρῶτος, 
 ὃς πλεῖστον Μούσης εἷλε κλέος τραγικῆς.

Callimachus 
 
 
 καὶ πάλιν, Εἰλείθυια, Λυκαινίδος ἐλθὲ καλεύσης, 
 εὔλοχος, ὠδίνων ὧδε σὺν εὐκολίῃ· 
 ἧς τόδε νῦν μέν, ἄνασσα, κόρης ὕπερ· ἀντὶ δὲ παιδὸς 
 ὕστερον εὐώδης ἄλλο τι νηὸς ἔχοι.

Callimachus 
 
 
 τὸ χρέος ὡς ἀπέχεις, Ἀσκληπιέ, τὸ πρὸ γυναικὸς 
 Δημοδίκης Ἀκέσων ὤφελεν εὐξάμενος, 
 γιγνώσκεις· ἢν δʼ ἆρα λάθῃ καὶ † μιν ἀπαιτῇς, 
 φησὶ παρέξεσθαι μαρτυρίην ὁ πίναξ.

Callimachus 
 
 
 τῷ με Κανωπίτᾳ Καλλίστιον εἴκοσι μύξαις 
 πλούσιον, ἁ Κριτίου, λύχνον ἔθηκε θεῷ, 
 εὐξαμένα περὶ παιδὸς Ἀπελλίδος· ἐς δʼ ἐμὰ φέγγη 
 ἀθρήσας φήσεις· Ἕσπερε, πῶς ἔπεσες.

Callimachus 
 
 
 φησὶν ὅ με στήσας Εὐαίνετος οὐ γὰρ ἔγωγε 
 γιγνώσκὠ νίκης ἀντί με τῆς ἰδίης 
 ἀγκεῖσθαι χάλκειον ἀλέκτορα Τυνδαρίδῃσι· 
 πιστεύω Φαίδρου παιδὶ Φιλοξενίδεω,

Callimachus 
 
 
 Ἰναχίης ἕστηκεν ἐν Ἴσιδος ἡ Θάλεω παῖς 
 Αἰσχυλίς, Εἰρήνης μητρὸς ὑποσχεσίῃ.

Tymnes 
 
 
 Μίκκος ὁ Πελλαναῖος Ἐνυαλίου βαρὺν αὐλὸν 
 τόνδʼ ἐς Ἀθαναίας ἐκρέμασ’ Ἰλιάδος, 
 Τυρσηνὸν μελέδαμα, διʼ οὗ ποκα πόλλʼ ἐβόασεν 
 ὡνὴρ εἰράνας σύμβολα καὶ πολέμου.

Agis 
 
 
 καὶ στάλικας καὶ πτηνὰ λαγωβόλα σοὶ τάδε Μείδων, 
 Φοῖβε, σὺν ἰξευταῖς ἐκρέμασεν καλάμοις, 
 ἔργων ἐξ ὀλίγων ὀλίγην δόσιν ἢν δέ τι μεῖζον 
 δωρήσῃ, τίσει τῶνδε πολυπλάσια.

Anyte 
 
 
 Βουχανδὴς ὁ λέβης· ὁ δὲ θεὶς 
 Ἐριασπίδα υἱὸς 
 Κλεύβοτος· ἁ πάτρα δʼ εὐρύχορος Τεγέα· 
 τάθάνᾳ δὲ τὸ δῶρον· Ἀριστοτέλης δʼ ἐπόησεν 
 Κλειτόριος, γενέτᾳ ταὐτὸ λαχὼν ὄνομα.

Leonidas 
 
 
 Ἀγρονόμῳ τάδε Πανὶ καὶ εὐαστῆρι Λυαίῳ 
 πρέσβυς καὶ Νύμφαις Ἀρκὰς ἔθηκε Βίτων 
 Πανὶ μὲν ἀρτίτοκον χίμαρον συμπαίστορα ματρός, 
 κισσοῦ δὲ Βρομίῳ κλῶνα πολυπλανέος· 
 
 νύμφαις δὲ σκιερῆς εὐποίκιλον ἄνθος ὀπώρης, 
 φύλλα τε πεπταμένων αἱματόεντα ῥόδων. 
 ἀνθʼ ὧν εὔυδρον, Νύμφαι, τόδε δῶμα γέροντος 
 αὔξετε, Πὰν γλαγερόν, Βάκχε πολυστάφυλον

Theodoridas 
 
 
 ἅλικες αἵ τε κόμαι καὶ ὁ Κρωβύλος, ἃς ἀπὸ Φοίβῳ 
 πέξατο μολπαστᾷ κῶρος ὁ τετραετής· 
 αἰχμητὰν δʼ ἐπέθυσεν ἀλέκτορα, καὶ πλακόεντα 
 παῖς Ἡγησιδίκου πίονα τυροφόρον. 
 Ὤπολλον, θείης τὸν Κρωβύλον εἰς τέλος ἄνδρα, 
 οἴκου καὶ κτεάνων χεῖρας ὕπερθεν ἔχων.

Theodoridas 
 
 
 καλῷ σὺν τέττιγι Χαρίξεινος τρίχα τήνδε 
 κουρόσυνον κούραις θῆκʼ Ἀμαρυνθιάσι 
 σὺν βοῒ χερνιφθέντα· πάις δʼ ἴσον ἀστέρι λάμπει, 
 πωλικὸν ὡς ἵππος χνοῦν ἀποσεισάμενος.

Theodoridas 
 
 
 Ἄρτεμις, ἡ Γόργοιο φύλαξ κτεάνων τε καὶ ἀγροῦ, 
 τόξῳ μὲν κλῶπας βάλλε, σάου δὲ φίλους· 
 καί σοι ἐπιρρέξει Γόργος χιμάροιο νομαίης 
 αἷμα καὶ ὡραίους ἄρνας ἐπὶ προθύροις.

Tullius Sabinus 
 
 
 Πανὶ Βίτων χίμαρον, Νύμφαις ῥόδα, θύρσα Λυαίῳ, 
 τρισσὸν ὑπʼ εὐπετάλοις δῶρον ἔθηκε φόβαις 
 
 δαίμονες ἀλλὰ δέχοισθε κεχαρμένοι, αὔξετε δʼ αἰεὶ 
 Πὰν ἀγέλην, Νύμφαι πίδακα, Βάκχε γάνος.

Antipater 
 
 
 ἁ πάρος αἱματόεν πολέμου μέλος ἐν δαῒ σάλπιγξ 
 καὶ γλυκὺν εἰράνας ἐκπροχέουσα νόμον, 
 ἄγκειμαι, Φερένικε, τεὸν Τριτωνίδι κούρᾳ 
 δῶρον, ἐριβρύχων παυσαμένα κελάδων.

Antipater 
 
 
 κερκίδα τὰν ὀρθρινά, χελιδονίδων ἅμα φωνᾷ, 
 μελπομέναν, ἱστῶν Παλλάδος ἀλκυόνα, 
 τόν τε καρηβαρέοντα πολυρροίβδητον ἄτρακτον, 
 κλωστῆρα στρεπτᾶς εὔδρομον ἁρπεδόνας, 
 καὶ πήνας, καὶ τόνδε φιληλάκατον καλαθίσκον, 
 στάμονος ἀσκητοῦ καὶ τολύπας φύλακα, 
 παῖς ἀγαθοῦ Τελέσιλλα Διοκλέος ἁ φιλοεργὸς 
 εἰροκόμων Κούρᾳ θήκατο δεσπότιδι.

Crinagoras 
 
 
 ἑσπερίου Μάρκελλος ἀνερχόμενος πολέμοιο 
 σκυλοφόρος κραναῆς τέλσα παρʼ Ἰταλίης, 
 ξανθὴν πρῶτον ἔκειρε γενειάδα· βούλετο πατρὶς 
 οὕτως, καὶ πέμψαι παῖδα καὶ ἄνδρα λαβεῖν.

Meleager 
 
 
 ἄνθεμά σοι Μελέαγρος ἑὸν συμπαίστορα λύχνον, 
 Κύπρι φίλη, μύστην σῶν θέτο παννυχίδων.

Meleager 
 
 
 τίς τάδε μοι θνητῶν τὰ περὶ θριγκοῖσιν ἀνῆψε 
 σκῦλα, παναισχίστην τέρψιν Ἐνυαλίου ; 
 οὔτε γὰρ αἰγανέαι περιαγέες, οὔτε τι πήληξ 
 ἄλλοφος, οὔτε φόνῳ χρανθὲν ἄρηρε σάκος· 
 ἀλλʼ αὔτως γανόωντα καὶ ἀστυφέλικτα σιδάρῳ 
 οἷά περ οὐκ ἐνοπᾶς, ἀλλὰ χορῶν ἔναρα· 
 οἷς θάλαμον κοσμεῖτε γαμήλιον ὅπλα δὲ λύθρῳ 
 λειβόμενα βροτέῳ σηκὸς Ἄρηος ἔχοι.

Lucillius 
 
 
 Γλαύκῳ καὶ Νηρῆι καὶ Ἰνώῳ Μελικέρτῃ, 
 καὶ βυθίῳ Κρονίδῃ, καὶ Σαμόθρᾳξι θεοῖς, 
 σωθεὶς ἐκ πελάγους Λουκίλλιος ὧδε κέκαρμαι 
 τὰς τρίχας ἐκ κεφαλῆς· ἄλλο γὰρ οὐδὲν ἔχω.

Phalaecus 
 
 
 στρεπτὸν Βασσαρικοῦ ῥόμβον θιάσοιο μύωπα, 
 καὶ σκύλος ἀμφιδόρου στικτὸν ἀχαιίνεω, 
 καὶ κορυβαντείων ἰαχήματα χάλκεα ῥόπτρων, 
 καὶ θύρσου χλοερὸν κωνοφόρου κάμακα, 
 καὶ κούφοιο βαρὺν τυπάνου βρόμον, ἠδὲ φορηθὲν 
 πολλάκι μιτροδέτου λῖκνον ὕπερθε κόμης, 
 Εὐάνθη Βάκχῳ, τὴν ἔντρομον ἁνίκα θύρσοις 
 ἄτρομον εἰς προπόσεις χεῖρα μετημφίασεν.

Lucillius 
 
 
 εἰκόνα τῆς κήλης Διονύσιος ὧδʼ ἀνέθηκεν, 
 σωθεὶς ἐκ ναυτῶν τεσσαράκοντα μόνος· 
 τοῖς μηροῖς αὐτὴν γὰρ ὑπερδήσας ἐκολύμβα. 
 ἔστʼ οὖν καὶ κήλης ἔν τισιν εὐτυχίη.

Agathias Scholasticus 
 
 
 σοί, μάκαρ αἰγίκναμε, παράκτιον ἐς περιωπὰν 
 τὸν τράγον ὦ δισσᾶς ἀγέτα θηροσύνας — 
 σοὶ γὰρ καστορίδων ὑλακὰ καὶ τρίστομος αἰχμὴ 
 εὔαδε, καὶ ταχινῆς ἔργα λαγωσφαγίης, 
 δίκτυὰ τʼ ἐν ῥοθίοις ἁπλούμενα, καὶ καλαμευτὰς 
 κάμνων, καὶ μογερῶν πεῖσμα σαγηνοβόλων — 
 ἄνθετο δὲ Κλεόνικος, ἐπεὶ καὶ πόντιον ἄγραν 
 ἄνυε, καὶ πτῶκας πολλάκις ἐξεσόβει.

Paulus Silentiarius 
 
 
 Βοτρυΐων ἀκάμαντα φυτῶν λωβήτορα κάπρον, 
 τὸν θρασὺν ὑψικόμων ἐνναέταν δονάκων, 
 πολλάκις ἐξερύσαντα θοῶν ἀκμαῖσιν ὀδόντων 
 δένδρεα, καὶ νομίους τρεψάμενον σκύλακας, 
 ἀντήσας ποταμοῖο πέλας, πεφρικότα χαίτας, 
 ἄρτι καὶ ἐξ ὕλας πάγχυ λιπόντα βάθος, 
 χαλκῷ Ξεινόφιλος κατενήρατο, καὶ παρὰ φηγῷ 
 θηρὸς ἀθωπεύτου Πανὶ καθῆψε δέρας,

Anonymi Epigrammatici 
 
 
 Κώμαυλος τὸν ἐχῖνον ἰδὼν ἐπὶ νῶτα φέροντα 
 ῥᾶγας, ἀπέκτεινεν τῷδʼ ἐπὶ θειλοπέδῳ· 
 αὐήνας δʼ ἀνέθηκε φιλακρήτῳ Διονύσῳ 
 τὸν τὰ Διωνύσου δῶρα λεϊζόμενον,

Thyillus 
 
 
 αἱ πτελέαι τῷ Πανί, καὶ αἱ τανυμήκεες αὗται 
 ἰτέαι ἥ. θʼ ἱερὰ κἀμφιλαφὴς πλάτανος, 
 χαἰ λιβάδες, καὶ ταῦτα βοτηρικὰ Πανὶ κύπελλα 
 ἄγκειται, δίψης φάρμακʼ ἀλεξίκακα.

Anonymi Epigrammatici 
 
 
 αὐτῷ σοὶ πρὸς Ὄλυμπον ἐμακύναντο κολοσσὸν 
 τόνδε Ῥόδου ναέται Δωρίδος, Ἀέλιε, 
 χάλκεον ἁνίκα κῦμα κατευνάσαντες Ἐνυοῦς 
 ἔστεψαν πάτραν δυσμενέων ἐνάροις. 
 οὐ· γὰρ ὑπὲρ πελάγους μόνον † κάτθεσαν, ἀλλὰ 
 καὶ ἐν γᾷ, 
 ἁβρὸν ἀδουλώτου φέγγος ἐλευθερίας· 
 τοῖς γὰρ ἀφʼ Ἡρακλῆος ἀεξηθεῖσι γενέθλας 
 πάτριος ἐν πόντῳ κἠν χθονὶ κοιρανία.

Anonymi Epigrammatici 
 
 
 πορφυρὶς ἡ Κνιδίη τὰ στέμματα, καὶ τὸ δίθυρσον 
 τοῦτο τὸ λογχωτόν, καὶ τὸ περισφύριον, 
 οἷς ἀνέδην βάκχευεν, ὅτʼ ἐς Διόνυσον ἐφοίτα 
 κισσωτὴν στέρνοις νεβρίδʼ ἀναπτομένη, 
 αὐτῷ σοί, Διόνυσε, πρὸ παστάδος ᾐώρησε 
 ταῦτα τὰ καὶ κάλλευς κόσμια καὶ μανίης.

Rhianus 
 
 
 Ἀχρυλὶς ἡ Φρυγίη θαλαμηπόλος, ἡ περὶ πεύκας 
 πολλάκι τὰς ἱερὰς χευαμένη πλοκάμους, 
 γαλλαίῳ Κυβέλης ὀλολύγματι πολλάκι δοῦσα 
 τὸν βαρὺν εἰς ἀκοὰς ἦχον ἀπὸ στομάτων, 
 
 τάσδε θεῇ χαίτας περὶ δικλίδι θῆκεν ὀρειᾳ, 
 θερμὸν ἐπεὶ λύσσης ὧδʼ ἀνέπαυσε πόδα.

Antipater 
 
 
 Παλλάδι ταὶ τρισσαὶ θέσαν ἅλικες, ἶσον ἀράχνᾳ 
 τεῦξαι λεπταλέον στάμονʼ ἐπιστάμεναι, 
 Δημὼ μὲν ταλαρίσκον ἐύπλοκον, Ἀρσινόα δὲ 
 ἐργάτιν εὐκλώστου νήματος ἠλακάταν 
 κερκίδα δʼ εὐποίητον, ἀηδόνα τὰν ἐν ἐρίθοις, 
 Βακχυλίς, εὐκρέκτους ᾇ διέκρινε μίτους· 
 ζώειν γὰρ δίχα παντὸς ὀνείδεος ἤθελʼ ἑκάστα, 
 ξεῖνε, τὸν ἐκ χειρῶν ἀρνυμένα βίοτον.

Macedonius II 
 
 
 τὸν κύνα, τὸν πάσης κρατερῆς ἐπιΐδμονα θήρης, 
 ἔξεσε μὲν Λεύκων, ἄνθετο δʼ Ἀλκιμένης. 
 Ἀλκιμένης δʼ οὐχ εὗρε τί μέμψεται· ὡς δʼ ἴδʼ ὁμοίην 
 εἰκόνα παντοίῳ σχήματι φαινομένην, 
 κλοιὸν ἔχων πέλας ἦλθε, λέγων Λεύκωνι κελεύειν 
 τῷ κυνὶ καὶ βαίνειν πεῖθε γὰρ ὡς ὑλάων.

Macedonius II 
 
 
 τὸν κύνα, τὰν πήραν τε καὶ ἀγκυλόδοντα σίγυνον, 
 Πανί τε καὶ Νύμφαις ἀντίθεμαι Δρυάσιν· 
 τὸν κύνα δὲ ζώοντα πάλιν ποτὶ ταὔλιον ἄξω, 
 ξηρὰς εἰς ἀκόλους ξυνὸν ἔχειν ἕταρον.

Anonymi Epigrammatici 
 
 
 Δάφνις ὁ λευκόχρως, ὁ καλᾷ σύριγγι μελίσδων 
 βουκολικοὺς ὕμνους, ἄνθετο Πανὶ τάδε· 
 
 τοὺς τρητοὺς δόνακας, τὸ λαγωβόλον, ὀξὺν ἄκοντα, 
 νεβρίδα, τὰν πήραν, ᾇ ποτʼ ἐμαλοφόρει.

Hegesippus 
 
 
 δέξαι μʼ, Ἡράκλεις, Ἀρχεστράτου ἱερὸν ὅπλον, 
 ὄφρα, ποτὶ ξεστὰν παστάδα κεκλιμένα, 
 γηραλέα τελέθοιμι, χορῶν ἀίουσα καὶ ὕμνων 
 ἀρκείτω στυγερὰ δῆρις Ἐνυαλίου.

Archias 
 
 
 Ἀγραύλῳ τάδε Πανὶ βιαρκέος ἄλλος ἀπʼ ἄλλης 
 αὔθαιμοι τρισσοὶ δῶρα λινοστασίης, 
 Πίγρης μὲν δειραχθὲς ἐΰβροχον ἅμμα πετανῶν, 
 Δᾶμις δʼ ὑλονόμων δίκτυα τετραπόδων, 
 ἄρκυν δʼ εἰναλίων Κλείτωρ πόρεν· οἷς σὺ διʼ αἴθρας 
 καὶ πελάγευς καὶ γᾶς εὔστοχα πέμπε λίνα.

Archias 
 
 
 ταῦτά σοι ἔκ τʼ ὀρέων, ἔκ τʼ αἰθέρος, ἔκ τε θαλάσσης 
 τρεῖς γνωτοὶ τέχνης σύμβολα, Πάν, ἔθεσαν 
 ταῦτα μὲν εἰναλίων Κλείτωρ λίνα, κεῖνα δὲ Πίγρης 
 οἰωνῶν, Δᾶμις τὰ τρίτα τετραπόδων 
 οἷς ἅμα χερσαίαισιν, ἅμʼ ἠερίαισιν ἐν ἄγραις, 
 Ἀγρεῦ, ἅμʼ ἐν πλωταῖς, ὡς πρίν ἀρωγὸς ἴθι.

Archias 
 
 
 Τρίζυγες, οὑρεσιοικε, κασίγνητοι τάδε τέχνας 
 ἄλλος ἀπʼ ἀλλοίας σοὶ λίνα, Πάν, ἔθεσαν, 
 
 καὶ τὰ μὲν ὀρνίθων Πίγρης, τὰ δὲ δίκτυα θηρῶν 
 Δᾶμις, ὁ δὲ Κλείτωρ εἰναλίων ἔπορεν 
 τῶν ὁ μὲν ἐν ξυλόχοισιν, ὁ δʼ ἠερίῃσιν ἐν ἄγραις 
 αἰέν, ὁ δʼ ἐν πελάγει εὔστοχον ἄρκυν ἔχοι.

Alexander 
 
 
 Πίγρης ὀρνίθων ἄπο δίκτυα, Δᾶμις ὀρείων, 
 Κλείτωρ δʼ ἐκ βυθίων, σοὶ τάδε, Πάν, ἔθεσαν, 
 ξυνὸν ἀδελφειοὶ θήρης γέρας, ἄλλος ἀπʼ ἄλλης, 
 ἴδρι τὰ καὶ γαίης, ἴδρι τὰ καὶ πελάγευς· 
 ἀνθʼ ὧν τῷ μὲν ἁλός, τῷ δʼ ἠέρος, ᾧ δʼ ἀπὸ δρυμῶν 
 πέμπε κράτος ταύτῃ, δαῖμον, ἐπʼ εὐσεβίῃ.

Zosimus 
 
 
 σοὶ τάδε, Πάν, θηρευταὶ ἀνηρτήσαντο σύναιμοι 
 δίκτυα, τριχθαδίης δῶρα κυναγεσίης· 
 Πίγρης μὲν πτανῶν, Κλείτωρ ἁλός, ὃς δʼ ἀπὸ χέρσου, 
 Δᾶμις, τετραπόδων ἀγκύλος ἰχνελάτης. 
 ἀλλὰ σὺ κἠν δρυμοῖσι, καὶ εἰν ἁλί, καὶ διὰ μέσσης 
 ἠέρος εὔαγρον τοῖσδε δίδου κάματον.

Zosimus 
 
 
 τρισσὰ τάδε τρισσοὶ θηραγρέται, ἄλλος ἀπʼ ἄλλης 
 τέχνης, πρὸς νηῷ Πανὸς ἔθεντο λίνα· 
 Πίγρης μὲν πτανοῖσιν ἐφεὶς βόλον, ἐν δʼ ἁλίοισιν 
 Κλείτωρ, ἐν θηρσὶν Δᾶμις ἐρημονόμοις. 
 τοὔνεκα, Πάν, τὸν μέν γε διʼ αἰθέρος, ὃν δʼ ἀπὸ λόχμης, 
 τὸν δὲ διʼ αἰγιαλῶν θὲς πολυαγρότερον.

Zosimus 
 
 
 βριθὺ μὲν ἀγραύλων τόδε δίκτυον ἄνθετο θηρῶν 
 Δᾶμις, καὶ Πίγρης πτηνολέτιν νεφέλην, 
 ἁπλότατον δʼ ἁλὶ τοῦτο μιτορραφὲς ἀμφίβληστρον 
 Κλείτωρ εὐθήρῳ Πανὶ προσευξάμενοι. 
 τοὔνεκα, Πάν, κρατερῷ πόρε Δάμιδι ληΐδα θηρῶν, 
 Πίγρῃ δʼ οἰωνῶν, Κλείτορι δʼ εἰναλίων.

Julius Diocles 
 
 
 δίκτυα σοὶ τάδε, Πάν, ἀνεθήκαμεν οἶκος ἀδελφῶν 
 οἱ τρεῖς, ἐξ ὀρέων, ἠέρος, ἐκ πελάγευς. 
 δικτυβόλει τούτῳ δὲ παρʼ ἠιόνων κροκάλαισιν· 
 θηροβόλει τούτῳ δʼ ἄγκεσι θηροτόκοις· 
 τὸν τρίτον ἐν πτηνοῖσιν ἐπίβλεπε· τῆς γὰρ ἁπάντων, 
 δαῖμον, ἔχεις ἡμέων δῶρα λινοστασίας.

Alpheus 
 
 
 Πανὶ κασιγνήτων ἱερὴ τριάς , ἄλλος ἀπʼ ἄλλης, 
 ἄνθετʼ ἀπʼ οἰκείης σύμβολον ἐργασίης, 
 Πίγρης ὀρνίθων, ἁλίων ἀπομοίρια Κλείτωρ 
 ἔμπαλιν ἰθυτόμων Δᾶμις ἀπὸ σταλίκων. 
 ἀνθʼ ὧν εὐαγρίην τῷ μὲν χθονός, ᾧ δὲ διδοίης 
 ἐξ ἁλός, ᾧ δὲ νέμοις ἠέρος ὠφελίην.

Leonidas 
 
 
 ὁ Κρὴς Θηρίμαχος τὰ λαγωβόλα Πανὶ Λυκαίῳ 
 ταῦτα πρὸς Ἀρκαδικοῖς ἐκρέμασε σκοπέλοις. 
 ἀλλὰ σὺ Θηριμάχῳ δώρων χάριν, ἀγρότα δαῖμον, 
 χεῖρα κατιθύνοις τοξότιν ἐν πολέμῳ, 
 
 ἔν τε συναγκείαισι παρίστασο δεξιτερῇ οἱ, 
 πρῶτα διδοὺς ἄγρης, πρῶτα καὶ ἀντιπάλων. .

Moero 
 
 
 νύμφαι Ἀνιγριάδες, ποταμοῦ κόραι, αἳ τάδε βένθη 
 ἀμβρόσιαι ῥοδέοις στείβετε ποσσὶν ἀεί, 
 χαίρετε καὶ σῴζοιτε Κλεώνυμον, ὃς τάδε καλὰ 
 εἵσαθʼ ὑπαὶ πιτύων ὔμμι, θεαί, ξόανα.

Gaetulicus I 
 
 
 λάζεο, τιμήεσσα Κυθηριάς, ὑμνοπόλοιο 
 λιτὰ τάδʼ ἐκ λιτοῦ δῶρα Λεωνίδεω· 
 πεντάδα τὴν σταφυλῆς εὐρώγεα, καὶ μελιηδὲς 
 πρώιον εὐφύλλων σῦκον ἀπʼ ἀκρεμόνων, 
 καὶ ταύτην ἀπέτηλον ἁλινήκτειραν ἐλαίην, 
 καὶ ψαιστῶν ὀλίγον δρᾶγμα πενιχραλέων, 
 καὶ σταγόνα σπονδῖτιν, ἀεὶ θυέεσσιν ὀπηδόν, 
 τὴν κύλικος βαιῷ πυθμένι κευθομένην. 
 εἰ δʼ, ὥς εὑ βαρύγυιον ἀπώσαο νοῦσον, ἐλάσσεις 
 καὶ πενίην, δώσω πιαλέον χίμαρον.

Cornelius Long(in)us 
 
 
 ἐκ πενίης, ὡς οἶσθʼ, ἀκραιφνέος ἀλλὰ δικαίης, 
 Κύπρις, ταῦτα δέχευ δῶρα Λεωνίδεω· 
 πορφυρέην ταύτην ἐπιφυλλίδα, τὴν θʼ ἁλίπαστον 
 δρύπεπα, καὶ ψαιστῶν τὴν νομίμην θυσίην, 
 σπονδὴν θʼ, ἣν ἀσάλευτον ἀφύλισα, καὶ τὰ μελιχρὰ 
 σῦκα. σὺ δʼ, ὡς νούσου, ῥύεο καὶ πενίης· 
 καὶ τότε βουθυτέοντὰ μʼ ἐσόψεαι. ἀλλὰ σύ, δαῖμον, 
 σπεύδοις ἀντιλαβεῖν τὴν ἀπʼ ἐμεῦ χάριτα.

Archias 
 
 
 ταῦτα σαγηναίοιο λίνου δηναιὰ Πριήπῳ 
 λείψανα καὶ κύρτους Φιντύλος ἐκρέμασεν, 
 καὶ γαμψὸν Χαίτῃσιν ἐφʼ ἱππείῃσι πεδηθὲν 
 ἄγκιστρον, κρυφίην εἰναλίοισι πάγην, 
 καὶ δόνακα τριτάνυστον, ἀβάπτιστόν τε καθʼ ὕδωρ 
 φελλόν, ἀεὶ κρυφίων σῆμα λαχόντα βόλων· 
 οὐ γὰρ ἔτι στείβει ποσὶ χοιράδας, οὐδʼ ἐπιαύει 
 ἠιόσιν, μογερῷ γήραϊ τειρόμενος.

Statyllius Flaccus 
 
 
 Πρίηπʼ αἰγιαλῖτα, φυκόγειτον, 
 Δαμοίτας ἁλιεύς, ὁ βυσσομέτρης, 
 τὸ πέτρης ἁλιπλῆγος ἐκμαγεῖον, 
 ἡ βδέλλα σπιλάδων, ὁ ποντοθήρης, 
 σοὶ τὰ δίκτυα τἀμφίβληστρα ταῦτα, 
 δαῖμον, εἵσατο, τοῖς ἔθαλπε γῆρας.

Anonymi Epigrammatici 
 
 
 εἰς σάλπιγγα 
 σῷζε, θεὰ Τριτοῖ, τὰ τεθέντα [τε] τὸν τʼ ἀναθέντα.

Archias 
 
 
 Τρῳάδι Παλλαναῖος ἀνηέρτησεν Ἀθάνᾳ 
 αὐλὸν ἐριβρεμέταν Μίκκος Ἐνυαλίου, 
 ᾧ ποτε καὶ θυμέλῃσι καὶ ἐν πολέμοισιν ἔμελψεν 
 πρόσθε, τὸ μὲν στοναχᾶς σῆμα, τὸ δʼ εὐνομίας.

Statyllius Flaccus 
 
 
 Ῥαιβοσκελῆ, δίχαλον, ἀμμοδύτορα 
 ὀπισθοβάμονʼ, ἀτράχηλον, ὀκτάπουν, 
 νήκταν, τερεμνόνωτον, ὀστρακόχροα, 
 τῷ Πανὶ τὸν πάγουρον ὁρμιηβόλος, 
 ἄγρας ἀπαρχάν, ἀντίθησι Κώπασος.

Simonides 
 
 
 Ἑλλάνων ἀρχαγὸς ἐπεὶ στρατὸν ὤλεσα Μήδων 
 Παυσανίας Φοίβῳ μνᾶμʼ ἀνέθηκα τόδε.

Antipater 
 
 
 ὥριον ἀνθήσαντας ὑπὸ κροτάφοισιν ἰούλους 
 κειράμενος, γενύων ἄρσενας ἀγλαΐας, 
 Φοίβῳ θῆκε Λύκῶν, πρῶτον γέρας· εὔξατο δʼ οὕτως 
 καὶ πολιὴν λευκῶν κεῖραι ἀπὸ κροτάφων. 
 τοίην ἀλλʼ ἐπίνευε, τίθει δέ μιν, ὡς πρό γε τοῖον, 
 ὣς αὖτις πολιῷ γήραϊ νιφόμενον.

Antiphilus 
 
 
 Εἰνοδίη, σοὶ τόνδε φίλης ἀνεθήκατο κόρσης 
 πῖλον, ὁδοιπορίης σύμβολον, Ἀντίφιλος· 
 ἦσθα γὰρ εὐχωλῇσι κατήκοος, ἦσθα κελεύθοις 
 ἵλαος· οὐ πολλὴ δʼ ἡ χάρις, ἀλλʼ ὁσίη. 
 μὴ δέ τις ἡμετέρου μάρψῃ χερὶ μάργος ὁδίτης 
 ἀνθέματος· συλᾶν ἀσφαλὲς οὐδʼ ὀλίγα.

Leonidas 
 
 
 ἐκ τόκου, Εἰλείθυια, πικρὰν ὠδῖνα φυγοῦσα, 
 ἀμβροσίη κλεινῶν θήκατό σοι πρὸ ποδῶν 
 δεσμὰ κόμας καὶ πέπλον, ἐφʼ ᾧ δεκάτῳ ἐνὶ μηνὶ 
 δισσὸν ἀπὸ ζώνης κῦμʼ ἐλόχευσε τέκνων.

Marcus Argentarius 
 
 
 σάνδαλα καὶ μίτρην περικαλλέα, τόν τε μυρόπνουν 
 βόστρυχον ὡραίων οὖλον ἀπὸ πλοκάμων, 
 καὶ ζώνην, καὶ λεπτὸν ὑπένδυμα τοῦτο Χιτῶνος, 
 καὶ τὰ περὶ στέρνοις ἀγλαὰ μαστόδετα, 
 ἔμβρυον εὐώδινος ἐπεὶ φύγε νηδύος ὄγκον, 
 Εὐφράντη νηῷ θῆκεν ὕπʼ Ἀρτέμιδος.

Leonidas 
 
 
 Εὐθύσανον ζώνην τοι ὁμοῦ καὶ τόνδε κύπασσιν 
 Ἀτθὶς παρθενίων θῆκεν ὕπερθε θυρῶν, 
 ἐκ τόκου, ὦ Λητωΐ, βαρυνομένης ὅτε νηδὺν 
 ζωὸν ἀπʼ ὠδίνων λύσαο τῆσδε βρέφος.

Philippus 
 
 
 
 ἡ γρῆϋς ἡ χερνῆτις, ἡ γυιὴ πόδας, 
 πύστιν κατʼ ἐσθλὴν ὕδατος παιωνίου , 
 ἦλθέν ποθερπύζουσα σὺν δρυὸς ξύλῳ, 
 τό μιν διεσκήριπτε τὴν τετρωμένην· 
 οἶκτος δὲ Νύμφας εἷλεν, αἵτʼ ἐριβρόμου 
 Αἴτνης παρωρείῃσι Συμαίθου πατρὸς 
 ἔχουσι δινήεντος ὑγρὸν οἰκίον. 
 καὶ τῆς μὲν ἀμφίχωλον ἀρτεμὲς σκέλος 
 θερμὴ διεστήριξεν Αἰτναίη λιβάς· 
 νύμφαις δʼ ἔλειπε βάκτρον, αἵτʼ ἐπῄνεσαν 
 πέμπειν μιν ἀστήρικτον, ἡσθείσαις δόσει.

Leonidas 
 
 
 Θῆρις ὁ δαιδαλόχειρ τᾷ Παλλάδι πῆχυν ἀκαμπῆ, 
 καὶ τετανὸν νώτῳ καμπτόμενον πρίονα, 
 καὶ πέλεκυν ῥυκάναν τʼ εὐαυγέα, καὶ περιαγὲς 
 τρύπανον, ἐκ τέχνας ἄνθετο παυσάμενος.

Leonidas 
 
 
 τέκτονος ἄρμενα ταῦτα Λεοντίχου, αἵ τε χαρακταὶ 
 ῥῖναι, καὶ κάλων οἱ ταχινοὶ βορέες, 
 στάθμαι καὶ μιλτεῖα, καὶ αἱ σχεδὸν ἀμφιπλῆγες 
 σφῦραι, καὶ μίλτῳ φυρόμενοι κανόνες, 
 αἳ τʼ ἀρίδες, ξυστήρ τε, καὶ ἐστελεωμένος οὗτος 
 ἐμβριθής, τέχνας ὁ πρύτανις, πέλεκυς, 
 τρύπανά τʼ εὐδίνητα, καὶ ὠκήεντα τέρετρα, 
 καὶ γόμφων οὗτοι τοὶ πίσυρες τορέες, 
 ἀμφίξουν τε σκέπαρνον· ἃ δὴ χαριεργῷ Ἀθάνᾳ 
 ὡνὴρ ἐκ τέχνας θήκατο παυόμενος.

Antipater 
 
 
 σάνδαλα μὲν τὰ ποδῶν θαλπτήρια ταῦτα Βίτιννα, 
 εὐτέχνων ἐρατὸν σκυτοτόμων κάματον 
 τὸν δὲ φιλοπλάγκτοιο κόμας σφιγκτῆρα Φιλαινίς, 
 βαπτὸν ἁλὸς πολιῆς ἄνθεσι κεκρύφαλον· 
 ῥιπίδα δʼ Ἀντίκλεια· καλύπτειραν δὲ προσώπου, 
 ἔργον ἀραχναίοις νήμασιν ἰσόμορον, 
 ἁ καλὰ Ἡράκλεια· τὸν εὐσπειρῆ δὲ δράκοντα, 
 χρύσειον ῥαδινῶν κόσμον ἐπισφυρίων, 
 πατρὸς Ἀριστοτέλους συνομώνυμος· αἱ συνομήθεις 
 ἅλικες Οὐρανίῃ δῶρα Κυθηριάδι.

Archias 
 
 
 σάνδαλα ταῦτα Βίτιννα· πολυπλάγκτου δὲ Φιλαινὶς 
 πορφύρεον χαίτας ῥύτορα κεκρύφαλον· 
 ξανθὰ δʼ Ἀντίκλεια νόθον κεύθουσαν ἄημα 
 ῥιπίδα, τὰν μαλερὸν θάλπος ἀμυνομέναν· 
 λεπτὸν δʼ Ἡράκλεια τόδε προκάλυμμα προσώπου, 
 τευχθὲν ἀραχναίῃς εἴκελον ἁρπεδόσιν 
 ἁ δὲ καλὸν σπείραμα περισφυρίοιο δράκοντος 
 οὔνομʼ Ἀριστοτέλεω πατρὸς ἐνεγκαμένα· 
 ἅλικες ἀγλαὰ δῶρα, γαμοστόλε, σοὶ τάδε, Κύπρι, 
 ὤπασαν, αἱ γυάλων Ναυκράτιδος ναέται.

Antipater 
 
 
 ἡ τὰ πέδιλα φέρουσα, Μενεκράτις· ἡ δὲ τὸ φᾶρος, 
 Φημονόη· Πρηξὼ δʼ, ἣ τὸ κύπελλον ἔχει. 
 τῆς Παφίης δʼ ὁ νεὼς καὶ τὸ βρέτας· ἄνθεμα δʼ αὐτῶν 
 ξυνὸν· Στρυμονίου δʼ ἔργον Ἀριστομάχου. 
 πᾶσαι δʼ ἀσταὶ ἔσαν καὶ ἑταιρίδες· ἀλλὰ τυχοῦσαι 
 κύπριδος εὐκρήτου, νῦν ἑνός εἰσι μία.

Antipater 
 
 
 Βιθυνὶς Κυθέρη με τεῆς ἀνεθήκατο, Κύπρι, 
 μορφῆς εἴδωλον λύγδινον, εὐξαμένη. 
 ἀλλὰ σὺ τῇ μικκῇ μεγάλην χάριν ἀντιμερίζου, 
 ὡς ἔθος· ἀρκεῖται δʼ ἀνδρὸς ὁμοφροσύνῃ.

Philitas 
 
 
 Πεντηκονταέτις καὶ ἐπὶ πλέον ἡ φιλέραστος 
 Νικιὰς εἰς νηὸν Κύπριδος ἐκρέμασεν 
 σάνδαλα καὶ χαίτης ἀνελίγματα, τὸν δὲ διαυγῆ 
 χαλκόν, ἀκριβείης οὐκ ἀπολειπόμενον, 
 καὶ ζώνην πολύτιμον, ἅ τʼ οὐ φωνητὰ πρὸς ἀνδρός· 
 ἀλλʼ ἐσορῇς πάσης Κύπριδος ὀπτασίην.

Leonidas 
 
 
 τὸν ἀργυροῦν Ἔρωτα, καὶ περίσφυρον 
 πέζαν, τὸ πορφυρεῦν τε Λεσβίδος κόμης 
 ἕλιγμα, καὶ μηλοῦχον ὑαλόχροα, 
 τὸ χάλκεὸν τʼ ἔσοπτρον, ἠδὲ τὸν πλατὺν 
 τριχῶν σαγηνευτῆρα, πύξινον κτένα, 
 ὧν ἤθελεν τυχοῦσα, γνησία Κύπρι, 
 ἐν σαῖς τίθησι Καλλίκλεια παστάσιν,

Simonides 
 
 
 εὔχεό τοῖς δώροισι, Κύτων, θεὸν ὧδε χαρῆναι 
 Λητοΐδην ἀγορῆς καλλιχόρου πρύτανιν, 
 ὥσπερ ὑπὸ ξείνων τε, καὶ οἳ ναίουσι Κόρινθον, 
 αἶνον ἔχεις χαρίτων μεστοτάτοις στεφάνοις,

Simonides 
 
 
 ἓξ ἐπὶ πεντήκοντα, Σιμωνίδη, ἤραο ταύρους 
 καὶ τρίποδας, πρὶν τόνδʼ ἀνθέμεναι πίνακα· 
 τοσσάκι δʼ ἱμερόεντα διδαξάμενος χορὸν ἀνδρῶν, 
 εὐδόξου Νίκας ἀγλαὸν ἅρμʼ ἐπέβης.

Simonides 
 
 
 φημὶ Γέλωνʼ, Ἱέρωνα, Πολύζηλον, Θρασύβουλον, 
 παῖδας Δεινομένευς, τὸν τρίποδʼ ἀνθέμεναι, 
 ἐξ ἑκατὸν λιτρῶν καὶ πεντήκοντα ταλάντων 
 Δαμαρέτου χρυσοῦ, τᾶς δεκάτας δεκάταν.

Simonides 
 
 
 ταῦτʼ ἀπὸ δυσμενέων Μήδων ναῦται Διοδώρου 
 ὅπλʼ ἀνέθεν Λατοῖ μνάματα ναυμαχίας.

Simonides 
 
 
 Σῶσος καὶ Σωσὼ σωτήρια τόνδʼ ἀνέθηκαν 
 Σῶσος μὲν σωθείς, Σωσὼ δʼ ὅτι Σῶσος ἐσώθη.

Simonides 
 
 
 χειμερίην νιφετοῖο κατήλυσιν ἡνίκʼ ἀλύξας 
 Γάλλος ἐρημαίην ἤλυθʼ ὑπὸ σπιλάδα, 
 ὑετὸν ἄρτι κόμης ἀπομόρξατο· τοῦ δὲ κατʼ ἴχνος 
 βουφάγος εἰς κοίλην ἀτραπὸν ἷκτο λέων. 
 αὐτὰρ ὁ πεπταμένῃ μέγα τύμπανον ὃ σχέθε χειρὶ 
 ἤραξεν, καναχῇ δʼ ἴαχεν ἄντρον ἅπαν. 
 οὐδʼ ἔτλη Κυβέλης ἱερὸν βρόμον ὑλονόμος θὴρ 
 μεῖναι, ἀνʼ ὑλῆεν δʼ ὠκὺς ἔθυνεν ὄρος, 
 δείσας ἡμιγύναικα θεῆς λάτριν, ὃς τάδε Ῥείᾳ 
 ἐνδυτὰ καὶ ξανθοὺς ἐκρέμασε πλοκάμους.

Alcaeus 
 
 
 κειράμενος γονίμην τις ἄπο φλέβα Μητρὸς ἀγύρτης 
 Ἴδης εὐδένδρου πρῶνας ἐβουνοβάτει· 
 τῷ δὲ λέων ἤντησε πελώριος, ὡς ἐπὶ θοίνην 
 χάσμα φέρων χαλεπὸν πειναλέου φάρυγος. 
 δείσας δʼ ὠμηστέω θηρὸς μόρον ὡς αὔγαξε, 
 τύμπανον ἐξ ἱερᾶς ἐπλατάγησε νάπης. 
 χὠ μὲν ἐνέκλεισεν φονίαν γένυν, ἐκ δὲ τενόντων 
 ἔνθους ῥομβητὴν ἐστροφάλιζε φόβην 
 κεῖνος δʼ ἐκπροφυγὼν ὀλοὸν μόρον, εἵσατο Ῥείῃ 
 θῆρα, τὸν ὀρχησμῶν αὐτομαθῆ Κυβέλης.

Antipater 
 
 
 ἐκ ποτέ τις φρικτοῖο θεᾶς σεσοβημένος οἴστρῳ 
 ῥομβητοὺς δονέων λυσσομανεῖς πλοκάμους, 
 θηλυχίτων, ἀσκητὸς ἐϋσπείροισι κορύμβοις, 
 ἁβρῷ τε στρεπτῶν ἅμματι κεκρυφάλων, 
 ἴθρις ἀνήρ, κοιλῶπιν ὀρειάδα δύσατο πέτραν, 
 Ζανὸς ἐλαστρησθεὶς γυιοπαγεῖ νιφάδι. 
 τὸν δὲ μέτʼ ἀρρίγητος ἐπείσθορε ταυροφόνος θήρ, 
 εἰς τὸν ἑὸν προμολὼν φωλεὸν ἑσπέριος· 
 ἀθρήσας δʼ εἰς φῶτα, καὶ εὐτρήτοισιν ἀυτμὰν 
 μυκτῆρσιν βροτέας σαρκὸς ἐρυσσάμενος, 
 ἔστα μὲν βριαροῖσιν ἐπʼ ἴχνεσιν ὄμμα δʼ ἑλίξας 
 βρυχᾶτο σφεδανῶν ὄβριμον ἐκ γενύων. 
 ἀμφὶ δʼ οἱ σμαράγει μὲν ἐναυλιστήριον ἄντρον, 
 ἄχει δʼ ὑλάεις ἀγχινεφὴς σκόπελος. 
 αὐτὰρ ὃ θαμβήσας φθόγγον βαρύν, ἐκ μὲν ἅπαντα 
 ἐν στέρνοις ἐάγη θυμὸν ὀρινόμενον 
 
 ἀλλʼ ἔμπας ἐρίμυκον ἀπὸ στομάτων ὀλολυγὰν 
 ἧκεν, ἐδίνησεν δʼ εὐστροφάλιγγα κόμαν 
 χειρὶ δʼ ἀνασχόμενος μέγα τύμπανον, ἐπλατάγησεν, 
 δινωτὸν Ῥείας ὅπλον Ὀλυμπιάδος 
 τὸ ζωᾶς ἐπαρωγὸν ἀήθεα γὰρ τότε βύρσης 
 ταυρείου κενεὸν δοῦπον ἔδεισε λέων, 
 ἐκ δὲ φυγὼν ὤρουσεν. ἴδʼ ὡς ἐδίδαξεν ἀνάγκα 
 πάνσοφος ἐξευρεῖν ἔκλυσιν Ἀίδεω.

Dioscorides 
 
 
 Σάρδις Πεσσινόεντος ἀπὸ Φρυγὸς ἤθελʼ ἱκέσθαι 
 ἔκφρων, μαινομένην δοὺς ἀνέμοισι τρίχα, 
 ἁγνὸς Ἄτυς, Κυβέλης θαλαμηπόλος· ἄγρια δʼ αὐτοῦ 
 ἐψύχθη χαλεπῆς πνεύματα θευφορίης, 
 ἑσπέριον στείχοντος ἀνὰ κνέφας· εἰς δὲ κάταντες 
 ἄντρον ἔδυ, νεύσας βαιὸν ἄπωθεν ὁδοῦ. 
 τοῦ δὲ λέων ὤρουσε κατὰ στίβον, ἀνδράσι δεῖμα 
 θαρσαλέοις, Γάλλῳ δʼ οὐδʼ ὀνομαστὸν ἄχος, 
 ὃς τότʼ ἄναυδος ἔμεινε δέους ὕπο, καί τινος αὔρῃ 
 δαίμονος ἐς στονοὲν τύμπανον ἧκε χέρας· 
 οὗ βαρὺ μυκήσαντος, ὁ θαρσαλεώτερος ἄλλων 
 τετραπόδων, ἐλάφων ἔδραμεν ὀξύτερον, 
 τὸν βαρὺν οὐ μείνας ἀκοῆς ψόφον ἐκ δὲ βόησεν· 
 “ μῆτερ, Σαγγαρίου χείλεσι πὰρ ποταμοῦ 
 ἱρὴν σοὶ θαλάμην, ζωάγρια, καὶ λαλάγημα 
 τοῦτο, τὸ θηρὶ φυγῆς αἴτιον, ἀντίθεμαι.”

Leonidas 
 
 
 χειμερίην διὰ νύκτα, χαλαζήεντά τε συρμὸν 
 καὶ νιφετὸν φεύγων καὶ κρυόεντα πάγον, 
 
 μουνολέων, καὶ δὴ κεκακωμένος ἀθρόα γυῖα, 
 ἦλθε φιλοκρήμνων αὖλιν ἐς αἰγινόμων. 
 οἱ δʼ οὐκ ἀμφʼ αἰγῶν μεμελημένοι, ἀλλὰ περὶ σφέων, 
 εἵατο σωτῆρα Ζῆνʼ ἐπικεκλόμενοι. 
 χεῖμα δὲ θὴρ μείνας, θὴρ νύκτιος, οὔτε τινʼ ἀνδρῶν 
 οὔτε βοτῶν βλάψας, ᾠχετʼ ἀπαυλόσυνος. 
 οἱ δὲ πάθης ἔργον τόδʼ ἐϋγραφὲς ἀκρολοφίτᾳ 
 Πανὶ παρʼ εὐπρέμνῳ τᾷδʼ ἀνέθεντο δρυΐ;

Theodoridas 
 
 
 Μυριόπουν σκολόπενδραν ὑπʼ Ὠρίωνι κυκηθεὶς 
 πόντος Ἰαπύγων ἔβρασ’ ἐπὶ σκοπέλους· 
 καὶ τόδʼ ἀπὸ βλοσυροῦ σελάχευς μέγα πλευρὸν ἀνῆψαν 
 δαίμοσι βουφόρτων κοίρανοι εἰκοσόρων,

Antipater 
 
 
 λείψανον ἀμφίκλαστον ἁλιπλανέος σκολοπένδρης 
 τοῦτο κατʼ εὐψαμάθου κείμενον ἠϊόνος, 
 δισσάκι τετρόργυιον, ἅπαν πεφορυγμένον ἀφρῷ, 
 πολλὰ θαλασσαίῃ ξανθὲν ὑπὸ σπιλάδι, 
 Ἑρμῶναξ ἐκίχανεν, ὅτε γριπηίδι τέχνῃ 
 εἷλκε τὸν ἐκ πελάγους ἰχθυόεντα βόλον 
 εὑρὼν δʼ ἠέρτησε Παλαίμονι παιδὶ καὶ Ἰνοῖ, 
 δαίμοσιν εἰναλίοις δοὺς τέρας εἰνάλιον.

Theodoridas 
 
 
 Εἰνάλιε λαβύρινθε, τύ μοι λέγε· τίς σ’ ἀνέθηκεν 
 ἀγρέμιον πολιᾶς ἐξ ἁλὸς εὑρόμενος; — “ 
 
 παίγνιον ἀντριάσιν Διονύσιος ἄνθετο Νύμφαις 
 ʽδ̔ῶρον δʼ ἐξ ἱερᾶς εἰμι Πελωριάδος,ʼ 
 υἱὸς Πρωτάρχου· σκολιὸς δʼ ἐξέπτυσε πορθμός, 
 ὄφρʼ εἴην λιπαρῶν παίγνιον Ἀντριάδων.”

Nicaenetus 
 
 
 ἡρῷσσαι Λιβύων, ὄρος ἄκριτον αἵτε νέμεσθε, 
 αἰγίδι καὶ στρεπτοῖς ζωσάμεναι θυσάνοις, 
 τέκνα θεῶν, δέξασθε Φιλήτιδος ἱερὰ ταῦτα 
 δράγματα καὶ χλωροὺς ἐκ καλάμης στεφάνους, 
 ἅσσ’ ἀπὸ λικμητοῦ δεκατεύεται· ἀλλὰ καὶ οὕτως 
 ἡρῷσσαι Λιβύων χαίρετε δεσπότιδες.

Leonidas 
 
 
 τοῦτʼ ὀλίγον Κλείτωνος ἐπαύλιον, ἥ τʼ ὀλιγῶλαξ 
 σπείρεσθαι, λιτός θʼ ὁ σχεδὸν ἀμπελεὼν, 
 τοῦτό τε † ῥωπεῖον ὀλιγόξυλον ἀλλʼ ἐπὶ τούτοις 
 Κλείτων ὀγδώκοντʼ ἐξεπέρησ’ ἔτεα.

Crinagoras 
 
 
 ἀργύρεόν σοι τόνδε, γενέθλιον ἐς τεὸν ἦμαρ, 
 Πρόκλε, νεόσμηκτον † δουρατίην κάλαμον, 
 εὖ μὲν ἐυσχίστοισι διάγλυπτον κεράεσσιν, 
 εὖ δὲ ταχυνομένην εὔροον εἰς σελίδα, 
 πέμπει Κριναγόρης, ὀλίγην δόσιν, ἀλλʼ ἀπὸ θυμοῦ 
 πλείονος, ἀρτιδαεῖ σύμπνοον εὐμαθίῃ.

Adaeus 
 
 
 αὔλακι καὶ γήρᾳ τετρυμένον ἐργατίνην βοῦν 
 Ἄλκων οὐ φονίην ἤγαγε πρὸς κοπίδα, 
 αἰδεσθεὶς ἔργων ὁ δέ που βαθέῃ ἐνὶ ποίῃ 
 μυκηθμοῖς ἀρότρου τέρπετʼ ἐλευθερίῃ.

Crinagoras 
 
 
 αἰετοῦ ἀγκυλοχείλου ἀκρόπτερον ὀξὺ σιδήρῳ 
 γλυφθέν, καὶ βαπτῇ πορφύρεον κυάνῳ, 
 ἤν τι λάθῃ μίμνον μεταδόρπιον ἐντὸς ὀδόντων, 
 κινῆσαι πρηεῖ κέντρῳ ἐπιστάμενον, 
 βαιὸν ἀπʼ οὐκ ὀλίγης πέμπει φρενός, οἷα δὲ δαιτὸς 
 δῶρον, ὁ πᾶς ἐπὶ σοί, Λεύκιε, Κριναγόρης.

Quintus Maecius 
 
 
 Ἀκρείτᾳ Φοίβῳ, Βιθυνίδος ὃς τόδε χώρης 
 κράσπεδον αἰγιαλοῖς γειτονέον συνέχεις, 
 Δᾶμις ὁ κυρτευτής, ψάμμῳ κέρας αἰὲν ἐρείδων, 
 φρουρητὸν κήρυκʼ αὐτοφυεῖ σκόλοπι 
 θῆκε γέρας, λιτὸν μέν, ἐπʼ εὐσεβίῃ δʼ, ὁ γεραιός, 
 εὐχόμενος νούσων ἐκτὸς ἰδεῖν Ἀίδην.

Philippus 
 
 
 Αἰγύπτου μεδέουσα μελαμβώλου, λινόπεπλε 
 δαῖμον, ἐπʼ εὐϊέρους βῆθι θυηπολίας. 
 σοὶ γὰρ ὑπὲρ σχιδάκων λαγαρὸν ποπάνευμα πρόκειται, 
 καὶ πολιὸν χηνῶν ζεῦγος ἐνυδροβίων, 
 
 καὶ νάρδος ψαφαρὴ κεγχρίτισιν ἰσχάσιν ἀμφί, 
 καὶ σταφυλὴ γραίη, χὠ μελίπνους λίβανος. 
 εἰ δʼ ὡς ἐκ πελάγους ἐρρύσαο Δᾶμιν, ἄνασσα, 
 κἠκ πενίης, θύσει χρυσόκερων κεμάδα.

Crinagoras 
 
 
 βότρυες οἰνοπέπαντοι, ἐυσχίστοιό τε ῥοιῆς 
 θρύμματα, καὶ ξανθοὶ μυελοὶ ἐκ στροβίλων, 
 καὶ δειλαὶ δάκνεσθαι ἀμυγδάλαι, ἥ τε μελισσῶν 
 ἀμβροσίη, πυκναὶ τʼ ἰτρινέαι ποπάδες, 
 καὶ πότιμοι γέλγιθες, ἰδʼ † ὑελακύκαδες ὄγχναι, 
 δαψιλῆ οἰνοπόταις γαστρὸς ἐπεισόδια· 
 Πανὶ φιλοσκήπωνι καὶ εὐστόρθυγγι Πριήπῳ 
 ἀντίθεται λιτὴν δαῖτα Φιλοξενίδης.

Quintus Maecius 
 
 
 Γομφιόδουπα χαλινά, καὶ ἀμφίτρητον ὑπειρκτὰν 
 κημόν, καὶ γενύων σφίγκτορʼ ἐυρραφέα, 
 τάνδε τʼ ἐπιπλήκτειραν ἀπορρηκτοῖο διωγμοῦ 
 μάστιγα, σκαιοῦ δῆγμὰ τʼ ἐπιψελίου, 
 κέντρα τʼ ἐναιμήεντα διωξίπποιο μύωπος, 
 καὶ πριστὸν ψήκτρας κνῆσμα σιδηρόδετον, 
 διπλοῖς ἀιόνων ὠρύγμασιν, Ἴσθμιε, τερφθείς, 
 δῶρα, Πόσειδον, ἔχεις ταῦτα παρὰ Στρατίου.

Erycius 
 
 
 Γάλλος ὁ χαιτάεις, ὁ νεήτομος, ὡπὸ Τυμώλου 
 Λύδιος ὀρχηστὰς μάκρʼ ὀλολυζόμενος, 
 
 τᾷ παρὰ Σαγγαρίῳ τάδε Ματέρι τύμπανʼ ἀγαυᾷ 
 θήκατο, καὶ μάστιν τὰν πολυαστράγαλον, 
 ταῦτὰ τʼ ὀρειχάλκου λάλα κύμβαλα, καὶ μυρόεντα 
 βόστρυχον, ἐκ λύσσας ἄρτια παυσάμενος.

Antonius Thallus 
 
 
 ἑσπερίοις μέγα χάρμα καὶ ἠῴοις περάτεσσι, 
 Καῖσαρ, ἀνικάτων ἔκγονε Ῥωμυλιδῶν, 
 αἰθερίην γένεσιν σέο μέλπομεν, ἀμφὶ δὲ βωμοῖς 
 γηθοσύνους λοιβὰς σπένδομεν ἀθανάτοις. 
 ἀλλὰ σὺ παππῴοις ἐπὶ βήμασιν ἴχνος ἐρείδων, 
 εὐχομένοις ἡμῖν πουλὺ μένοις ἐπʼ ἔτος.

Philippus 
 
 
 ἔμβολα χαλκογένεια, φιλόπλοα τεύχεα νηῶν, 
 Ἀκτιακοῦ πολέμου κείμενα μαρτύρια, 
 ἠνίδε σιμβλεύει κηρότροφα δῶρα μελισσῶν, 
 ἑσμῷ βομβητῇ κυκλόσε βριθόμενα. 
 Καίσαρος εὐνομίης χρηστὴ χάρις· ὅπλα γὰρ ἐχθρῶν 
 καρποὺς εἰρήνης ἀντεδίδαξε τρέφειν.

Antistius 
 
 
 ἐνδυτὰ καὶ πλοκάμους τούτους θέτο Γάλλος ὀρείῃ 
 μητρὶ θεῶν, τοίης εἵνεκα συντυχίης. 
 μούνῳ οἱ στείχοντι λέων ἄντασε καθʼ ὕλαν 
 ἀργαλέος, ζωᾶς δʼ ἆθλος ἐπεκρέματο. 
 ἀλλὰ θεὴ Γάλλῳ μὲν ἐπὶ φρένας ἧκεν ἀράξαι 
 τύμπανον· ὠμηστὰν δʼ ἔτραπε φυζαλέον, 
 φθόγγον ὑποδδείσαντα πελώριον εἵνεκα τοῦδε 
 πλοχμοὶ συρικτᾶν κεῖνται ἀπʼ ἀκρεμόνων.

Apollonides 
 
 
 εὔφρων οὐ πεδίου πολυαύλακός εἰμʼ ὁ γεραιὸς 
 οὐδὲ πολυγλεύκου γειομόρος βότρυος· 
 ἀλλʼ ἀρότρῳ βραχύβωλον ἐπικνίζοντι χαράσσω 
 χέρσον, καὶ βαιοῦ πίδακα ῥαγὸς ἔχω. 
 εἴη δʼ ἐξ ὀλίγων ὀλίγη χάρις· εἰ δὲ διδοίης 
 πλείονα, καὶ πολλῶν, δαῖμον, ἀπαρξόμεθα,

Apollonides 
 
 
 Σμήνεος ἔκ με ταμὼν γλυκερὸν θέρος ἀντὶ νομαίων 
 γηραιὸς Κλείτων σπεῖσε μελισσοπόνος, 
 ἀμβροσίων ἔαρος κηρῶν μέλι πολλὸν ἀμέλξας, 
 δῶρον ἀποιμάντου τηλεπέτευς ἀγέλης. 
 θείης δʼ ἑσμοτόκον χορὸν ἄπλετον, εὖ δὲ μελιχροῦ 
 νέκταρος ἐμπλήσαις κηροπαγεῖς θαλάμας.

Philippus 
 
 
 Ζηνὸς καὶ Λητοῦς θηροσκόπε τοξότι κούρη, 
 Ἄρτεμις, ἣ θαλάμους τοὺς ὀρέων ἔλαχες, 
 νοῦσον τὴν στυγερὴν αὐθημερὸν ἐκ βασιλῆος 
 ἐσθλοτάτου πέμψαις ἄχρις Ὑπερβορέων· 
 σοὶ γὰρ ὑπὲρ βωμῶν ἀτμὸν λιβάνοιο Φίλιππος 
 ῥέξει, καλλιθυτῶν κάπρον ὀρειονόμον.

Antipater 
 
 
 ἡ κόρυς ἀμφοτέρην ἔλαχον χάριν εἰμὶ δʼ ὁρᾶσθαι 
 καὶ τερπνὴ φιλίοις, καὶ φόβος ἀντιπάλοις. 
 ἐκ δὲ Πυλαιμένεος Πείσων μʼ ἔχει· ἔπρεπεν ἄλλαις 
 οὔτε κόρυς χαίταις, οὔτε κόμη κόρυθι.

Crinagoras 
 
 
 ἠοῖ ἐπʼ εὐκταίῃ τάδε ῥέζομεν ἱρὰ τελείῳ 
 Ζηνὶ καὶ ὠδίνων μειλίχῳ Ἀρτέμιδι. 
 τοῖσι γὰρ οὑμὸς ὅμαιμος ἔτʼ ἄχνοος εὔξατο θήσειν 
 τὸ πρῶτον γενύων ἠιθέοισιν ἔαρ. 
 δαίμονες ἀλλὰ δέχοισθε καὶ αὐτίκα τῶνδʼ ἀπʼ ἰούλων 
 Εὐκλείδην πολιῆς ἄχρις ἄγοιτε τριχός.

Diodorus 
 
 
 “ἥ τε Σάμου μεδέουσα καὶ λάχες Ἴμβρασον Ἥρη, 
 δέξο γενεθλιδίους, πότνα, θυηπολίας, 
 μόσχων ἱερὰ ταῦτα, τά σοι πολὺ φίλτατα πάντων, 
 εἰ ὅσιοι μακάρων θεσμὸν ἐπιστάμεθα.” 
 εὔχετʼ ἐπισπένδων τάδε Μάξιμος· ἡ δʼ ἐπένευσεν 
 ἔμπεδα· Μοιράων δʼ οὐκ ἐμέγηρε λίνα.

Crinagoras 
 
 
 Ἥρη, Ἐλειθυιῶν μήτηρ, Ἥρη τε τελείη, 
 καὶ Ζεῦ, γινομένοις ξυνὸς ἅπασι πατήρ, 
 ὠδῖνας νεύσαιτʼ Ἀντωνίῃ ἵλαοι ἐλθεῖν 
 πρηείας, μαλακαῖς χερσὶ σὺν Ἠπιόνης, 
 ὄφρα κε γηθήσειε πόσις, μήτηρ θʼ, ἑκυρά τε. 
 ἡ νηδὺς οἴκων αἷμα φέρει μεγάλων.

Diodorus 
 
 
 Καρπαθίην ὅτε νυκτὸς ἅλα στρέψαντος ἀήτου 
 λαίλαπι Βορραίῃ κλασθὲν ἐσεῖδε κέρας, 
 
 εὔξατο κῆρα φυγών, Βοιώτιε, σοί με, Κάβειρε 
 δέσποτα, χειμερίης ἄνθεμα ναυτιλίης, 
 ἀρτήσειν ἁγίοις τόδε λώπιον ἐν προπυλαίοις 
 Διογένης ἀλέκοις δʼ ἀνέρι καὶ πενίην.

Philodemus 
 
 
 κέντρα διωξικέλευθα, φιλορρώθωνά τε κημόν, 
 τόν τε περὶ στέρνοις κόσμον ὀδοντοφόρον, 
 κοἰσυΐνην ἔτι ῥάβδον ἐπὶ προθύροισι, Πόσειδον, 
 ἄνθετο σοὶ νίκης Χάρμος ἀπʼ Ἰσθμιάδος, 
 καὶ ψήκτρην ἵππων ἐρυσίτριχα, τὴν τʼ ἐπὶ νώτων 
 μάστιγα, ῥοίζου μητέρα καρχαλέην. 
 ἀλλὰ σύ, Κυανοχαῖτα, δέχευ τάδε, τὸν δὲ Λυκίνου 
 υἷα καὶ εἰς μεγάλην στέψον Ὀλυμπιάδα.

Philippus 
 
 
 κερκίδας ὀρθρολάλοισι χελιδόσιν εἰκελοφώνους, 
 Παλλάδος ἱστοπόνου λειομίτους κάμακας, 
 καὶ κτένα κοσμοκόμην, καὶ δακτυλότριπτον ἄτρακτον 
 σφονδυλοδινήτῳ νήματι νηχόμενον, 
 καὶ τάλαρον σχοίνοις ὑφασμένον, ὃν ποτʼ ὀδόντι 
 ἐπλήρου τολύπη πᾶσα καθαιρομένη, 
 σοί, φιλέριθε κόρη Παλλαντιάς, ἡ βαθύγηρως 
 Αἰσιόνη, πενίης δῶρον, ἀνεκρέμασεν.

Marcus Argentarius 
 
 
 Κύπριδι κεῖσο, λάγυνε μεθυσφαλές, αὐτίκα δῶρον 
 κεῖσο, κασιγνήτη νεκταρέης κύλικος, 
 βακχιάς, ὑγρόφθογγε, συνέστιε δαιτὸς ἐίσης, 
 στειναύχην ψήφου συμβολικῆς θύγατερ, 
 
 θνητοῖς αὐτοδίδακτε διήκονε, μύστι φιλούντων 
 ἡδίστη, δείπνων ὅπλον ἑτοιμότατον 
 εἴης ἐκ Μάρκου γέρας ἀγλαόν, ὃς σέ, φίλοινε, 
 ᾔνεσεν, ἀρχαίην σύμπλανον ἀνθέμενος.

Antipater 
 
 
 Δαμπάδα κηροχίτωνα, Κρόνου τυφήρεα λύχνον, 
 σχοίνῳ καὶ λεπτῇ σφιγγομένην παπύρῳ, 
 Ἀντίπατρος Πείσωνι φέρει γέρας· ἢν δὲ μʼ ἀνάψας 
 εὔξηται, λάμψω φέγγος ἀκουσίθεον.

Antiphilus 
 
 
 λιτὸς ἐγὼ τὰ τύχης, ὦ δεσπότι· φημὶ δὲ πολλῶν 
 ὄλβον ὑπερκύπτειν τὸν σὸν ἀπὸ κραδίης. 
 ἀλλὰ δέχευ μνιαροῖο βαθυρρήνοιο τάπητος 
 ἐνδυτὸν εὐανθεῖ πορφύρῃ εἰδόμενον, 
 εἴριά τε ῥοδόεντα, καὶ ἐς κυανότριχα χαίτην 
 νάρδον, ὑπὸ γλαυκῆς κλειομένην ὑάλου, 
 ὄφρα χιτὼν μὲν χρῶτα περισκέπῃ, ἔργα δʼ ἐλέγχῃ 
 χεῖρας, ὁ δʼ εὐώδης ἀτμὸς ἔχῃ πλοκάμους.

Philippus 
 
 
 Λευκάδος· αἰπὺν ἔχων ναύταις τηλέσκοπον ὄχθον, 
 Φοῖβε, τὸν Ἰονίῳ λουόμενον πελάγει, 
 δέξαι πλωτήρων μάζης χεριφυρέα δαῖτα, 
 καὶ σπονδὴν ὀλίγῃ κιρναμένην κύλικι, 
 
 καὶ βραχυφεγγίτου λύχνου σέλας ἐκ βιοφειδοῦς 
 ὄλπης ἡμιμεθεῖ πινόμενον στόματι· 
 ἀνθʼ ὧν ἱλήκοις, ἐπὶ δʼ ἱστία πέμψον ἀήτην 
 οὔριον Ἀκτιακοὺς σύνδρομον εἰς λιμένας.

Antiphilus 
 
 
 μῆλον ἐγὼ στρούθειον ἀπὸ προτέρης ἔτι ποίης 
 ὥριον ἐν νεαρῷ χρωτὶ φυλασσόμενον, 
 ἄσπιλον, ἀρρυτίδωτον, ἰσόχνοον ἀρτιγόνοισιν, 
 ἀκμὴν εὐπετάλοις συμφυὲς ἀκρεμόσιν, 
 ὥρης χειμερίης σπάνιον γέρας; εἰς σὲ δʼ, ἄνασσα, 
 τοίην χὠ νιφόεις κρυμὸς ὀπωροφορεῖ.

Crinagoras 
 
 
 σπήλυγγες Νυμφῶν ἐυπίδακες, αἱ τόσον ὕδωρ 
 εἴβουσαι σκολιοῦ τοῦδε κατὰ πρεόνος, 
 Πανὸς τʼ ἠχήεσσα πιτυστέπτοιο καλιή, 
 τὴν ὑπὸ βησσαίης ποσσὶ λέλογχε πέτρης, 
 ἱερὰ τʼ ἀγρευταῖσι γερανδρύου ἀρκεύθοιο 
 πρέμνα, λιθηλογέες θʼ Ἑρμέω ἱδρύσιες, 
 αὐταί θʼ ἱλήκοιτε, καὶ εὐθήροιο δέχεσθε 
 Σωσάνδρου ταχινῆς σκῦλʼ ἐλαφοσσοΐης.

Myrinus 
 
 
 τὴν μαλακὴν Παφίης Στατύλλιον ἀνδρόγυνον δρῦν 
 ἕλκειν εἰς Ἀίδην ἡνίκʼ ἔμελλε χρόνος, 
 τἀκ κόκκου βαφθέντα καὶ ὑσγίνοιο θέριστρα, 
 καὶ τοὺς ναρδολιπεῖς ἀλλοτρίους πλοκάμους, 
 
 φαικάδα τʼ εὐτάρσοισιν ἐπʼ ἀστραγάλοισι γελῶσαν, 
 καὶ τὴν γρυτοδόκην κοιτίδα, παμβακίδων, 
 αὐλούς θʼ ἡδὺ πνέοντας ἑταιρείοις ἐνὶ κώμοις, 
 δῶρα Πριηπείων θῆκεν ἐπὶ προθύρων.

Erycius 
 
 
 τοῦτο Σάων τὸ δίπαχυ κόλον κέρας Ὡμβρακιώτας 
 βουμολγὸς ταύρου κλάσσεν ἀτιμαγέλου, 
 οππότε μιν κνημούς τε κατὰ λασίους τε χαράδρας 
 ἐξερέων ποταμοῦ φράσσατʼ ἐπʼ ἀιόνι 
 ψυχόμενον χηλάς τε καὶ ἰξύας· αὐτὰρ ὃ βούτεω 
 ἀντίος ἐκ πλαγίων ἵεθʼ 
 ὁ δὲ ῥοπάλῳ 
 γυρὸν ἀπεκράνιξε βοὸς κέρας, ἐκ δέ μιν αὐτᾶς 
 ἀχράδος εὐμύκῳ πᾶξε παρὰ κλισίᾳ. .

Antipater 
 
 
 Ταύρου βαθὺν τένοντα, καὶ σιδαρέους 
 Ἄτλαντος ὤμους, καὶ κόμαν Ἡρακλέους 
 σεμνὰν θʼ ὑπήναν, καὶ λέοντος ὄμματα 
 Μιλησίου γίγαντος οὐδʼ Ὀλύμπιος 
 Ζεὺς ἀτρόμητος εἶδεν, ἄνδρας ἡνίκα 
 πυγμὰν ἐνίκα Νικοφῶν Ὀλύμπια,

Antiphilus 
 
 
 τίς με, Διωνύσῳ πεπλασμένον ἀμφιφορῆα, 
 τίς με, τὸν Ἀδριακοῦ νέκταρος οἰνοδόκον, 
 Δηοῦς ἐπλήρωσε; τίς ὁ φθόνος εἰς ἐμὲ Βάκχου, 
 ἢ σπάνις οἰκείου τεύχεος ἀσταχύων; 
 ἀμφοτέρους ᾔσχυνε· σεσύληται μὲν ὁ Βάκχος, 
 Δημήτηρ δὲ Μέθην σύντροφον οὐ δέχεται,

Adaeus 
 
 
 τὰν ὄιν, ὦ Δάματερ ἐπόγμιε, τὰν τʼ ἀκέρωτον 
 μόσχον, καὶ τροχιὰν ἐν κανέῳ φθοΐδα, 
 σοὶ ταύτας ἐφʼ ἅλωος, ἐφʼ ᾇ πολὺν ἔβρασεν ἄντλον 
 Κρήθων καὶ λιπαρὰν εἶδε γεωμορίαν, 
 ἱρεύει, πολύσωρε· σὺ δὲ Κρήθωνος ἄρουραν 
 πᾶν ἔτος εὔκριθον καὶ πολύπυρον ἄγοις.

Philippus 
 
 
 τίς τὸν ἄχνουν Ἑρμῆν σε παρʼ ὑσπλήγεσσιν ἔθηκεν;— Ἑρμογένης. — τίνος ὤν; — Δαϊμένευς. — ποδαπός; — 
 
 Ἀντιοχεύς. — τιμῶν σε χάριν τίνος;— “ὡς συναρωγὸν 
 ἐν σταδίοις.”— ποίοις;— Ἰσθμόθι κἠν Νεμέᾳ. — 
 ἔτρεχε γάρ; — καὶ πρῶτος. — ἑλὼν τίνας; — “Ἐννέ παῖδας· 
 ἔπτη δʼ ὡς ἂν ἔχων τοὺς πόδας ἡμετέρους.”

Tullius Geminus 
 
 
 Φρύνη τὸν πτερόεντα, τὸν εὐτέχνητον Ἔρωτα 
 μισθὸν ὑπὲρ λέκτρων, ἄνθετο ʽΘεσπιέσιν. 
 Κύπριδος ἡ τέχνη ζηλούμενον, οὐκ ἐπιμεμφὲς 
 δῶρον ἐς ἀμφοτέρους δʼ ἔπρεπε μισθὸς Ἔρως. 
 δοιῆς ἐκ τέχνης αἰνέω βροτόν, ὅς γε καὶ ἄλλοις 
 δοὺς θεὸν ἐν σπλάγχνοις εἶχε τελειότερον.

Crinagoras 
 
 
 χάλκεον ἀργυρέῳ με πανείκελον, Ἰνδικὸν ἔργον, 
 ὄλπην, ἡδίστου ξείνιον εἰς ἑτάρου, 
 
 ἦμαρ ἐπεὶ τόδε σεῖο γενέθλιον, υἱὲ Σίμωνος, 
 πέμπει γηθομένῃ σὺν φρενὶ Κριναγόρης,

Leonidas 
 
 
 τὸν ποίμνην καὶ ἔπαυλα βοῶν καὶ βώτορας ἄνδρας 
 σινόμενον, κλαγγὰν τʼ οὐχὶ τρέσαντα κυνῶν, 
 Εὐάλκης ὁ Κρὴς ἐπινύκτια μῆλα νομεύων 
 πέφνε, καὶ ἐκ ταύτης ἐκρέμασεν πίτυος.

Leonidas 
 
 
 Πυρσῶ τοῦτο λέοντος ἀπʼ ὦν φλοιώσατο δέρμα 
 Σῶσος ὁ βουπάμων, δουρὶ φονευσάμενος, 
 ἄρτι καταβρύκοντα τὸν εὐθηλήμονα μόσχον, 
 οὐδʼ ἵκετʼ ἐκ μάνδρας αὖθις ἐπὶ ξύλοχον 
 μοσχείω δʼ ἀπέτισεν ὁ θὴρ ἀνθʼ αἵματος αἷμα, 
 βληθείς· ἀχθεινὰν δʼ εἶδε βοοκτασίαν.

Mnasalces 
 
 
 ἀσπὶς Ἀλεξάνδρου τοῦ Φυλλέος ἱερὸν ἅδε 
 δῶρον Ἀπόλλωνι χρυσοκόμῳ δέδομαι, 
 γηραλέα μὲν ἴτυν πολέμων ὕπο, γηραλέα δὲ 
 ὀμφαλὸν ἀλλʼ ἀρετᾷ λάμπομαι, ἃν ἔκιχον 
 ἀνδρὶ κορυσσαμένα σὺν ἀριστέι, ὃς μʼ ἀνέθηκε. 
 ἐμμὶ δʼ ἀήσσατος πάμπαν ἀφʼ οὗ γενόμαν.

Nossis 
 
 
 Ἥρα τιμήεσσα, Λακίνιον ἃ τὸ θυῶδες 
 πολλάκις οὐρανόθεν νεισομένα καθορῇς, 
 δέξαι βύσσινον εἷμα, τό τοι μετὰ παιδὸς ἀγαυᾶς 
 Νοσσίδος ὕφανεν Θευφιλὶς ἁ Κλεόχας.

Hegesippus 
 
 
 τάνδε παρὰ τριόδοις τὰν Ἄρτεμιν Ἁγελόχεια, 
 ἔτʼ ἐν πατρὸς μένουσα παρθένος δόμοις, 
 εἵσατο, Δαμαρέτου θυγάτηρ· ἐφάνη γάρ οἱ αὐτὰ 
 ἱστοῦ παρὰ κρόκαισιν ὡς αὐγὰ πυρός.

Diotimus 
 
 
 φωσφόρος ὦ σώτειρʼ, ἐπὶ Πόλλιδος ἕσταθι κλήρων, 
 Ἄρτεμι, καὶ χαρίεν φῶς ἑὸν ἀνδρὶ δίδου, 
 αὐτῷ καὶ γενεῇ τόπερ εὐμαρές· οὐ γὰρ ἀφαυρῶς 
 ἐκ Διὸς ἰθείης οἶδε τάλαντα δίκης. 
 ἄλσος δʼ,Ἄρτεμι, τοῦτο καὶ ἂν Χαρίτεσσι θεούσαις 
 εἴη ἐπʼ ἀνθεμίδων σάμβαλα κοῦφα βαλεῖν,

Mnasalces 
 
 
 τοῦτό σοι, Ἄρτεμι δῖα, Κλεώνυμος εἵσατʼ ἄγαλμα, 
 † τοῦτο· σὺ δʼ εὐθήρου τοῦδʼ ὑπέρισχε ῥίου, 
 εὖτε κατʼ εἰνοσίφυλλον ὄρος ποσί, πότνια, βαίνεις, 
 δεινὸν μαιμώσαις ἐγκονέουσα κυσίν.

Sappho 
 
 
 παῖδες, ἄφωνος ἐοῖσα τορʼ ἐννέπω, αἴ τις ἔρηται, 
 φωνὰν ἀκαμάταν κατθεμένα πρὸ ποδῶν· 
 “ Αἰθοπίᾳ με κόρᾳ Λατοῦς ἀνέθηκεν Ἀρίστα 
 ἁ Ἑρμοκλείδα τῶ Σαϋναϊάδα, 
 
 σὰ πρόπολος, δέσποινα γυναικῶν· ᾇ σὺ χαρεῖσα 
 πρόφρων ἁμετέραν εὐκλέισον γενεάν.”

Nicias 
 
 
 Ἀμφαρέτας κρήδεμνα καὶ ὑδατόεσσα καλύπτρα, 
 Εἰλείθυια, τεᾶς κεῖται ὑπὲρ κεφαλᾶς, 
 ἇς σε μετʼ 	 ἐκαλέσσατο λευγαλέας οἱ 
 κῆρας ἀπʼ ὠδίνων τῆλε βαλεῖν λοχίων.

Phaedimus 
 
 
 Ἄρτεμι, σοὶ τὰ πέδιλα Κιχησίου εἵσατο υἱός, 
 καὶ πέπλων ὀλίγον πτύγμα Θεμιστοδίκη, 
 οὕνεκά οἱ πρηεῖα λεχοῖ δισσὰς ὑπερέσχες 
 χεῖρας, ἄτερ τόξου, πότνια, νισσομένη. 
 Ἄρτεμι, νηπίαχον δὲ καὶ εἰσέτι παῖδα Λέοντι 
 νεῦσον ἰδεῖν κοῦρον γυῖʼ ἐπαεξόμενον.

Perses 
 
 
 ζῶμά τοι, ὦ Λατωΐ, καὶ ἀνθεμόεντα κύπασσιν, 
 καὶ μίτραν μαστοῖς σφιγκτὰ περιπλομέναν, 
 θήκατο Τιμάεσσα, δυσωδίνοιο γενέθλας 
 ἀργαλέον δεκάτῳ μηνὶ φυγοῦσα βάρος.

Nossis 
 
 
 Ἄρτεμι, Δᾶλον ἔχουσα καὶ Ὀρτυγίαν ἐροεσσαν, 
 τόξα μὲν εἰς κόλπους ἅγνʼ ἀπόθου Χαρίτων, 
 λοῦσαι δʼ Ἰνωπῷ καθαρὸν χρόα, βᾶθι δὲ Λοκροὺς 
 λύσουσ’ ὠδίνων Ἀλκέτιν ἐκ χαλεπῶν.

Perses 
 
 
 πότνια κουροσόος, ταύταν ἐπιπορπίδα νυμφᾶν, 
 καὶ στεφάναν λιπαρῶν ἐκ κεφαλᾶς πλοκάμων, 
 ὀλβία Εἰλείθυια, πολυμνάστοιο φύλασσε 
 Τισίδος ὠδίνων ῥύσια δεξαμένα.

Nossis 
 
 
 Χαίροισάν τοι ἔοικε κομᾶν ἄπο τὰν Ἀφροδίταν 
 ἄνθεμα κεκρύφαλον τόνδε λαβεῖν Σαμύθας· 
 δαιδάλεός τε γάρ ἐστι, καὶ ἁδύ τι νέκταρος ὄσδει, 
 τοῦ, τῷ καὶ τήνα καλὸν Ἄδωνα χρίει.

Antipater 
 
 
 ἡ πολύθριξ οὔλας ἀνεδήσατο παρθένος Ἵππη 
 χαίτας, εὐώδη σμηχομένα κρόταφον 
 ἤδη γάρ οἱ ἐπῆλθε γάμου τέλος· αἱ δʼ ἐπὶ κόρσῃ 
 μίτραι παρθενίας αἰτέομεν χάριτας. 
 Ἄρτεμι, σῇ δʼ ἰότητι γάμος θʼ ἅμα καὶ γένος εἴη 
 τῇ Λυκομηδείδου παιδὶ λιπαστραγάλῃ.

Damagetus 
 
 
 Ἄρτεμι, τόξα λαχοῦσα καὶ ἀλκήεντας ὀιστούς, 
 σοὶ πλόκον οἰκείας τόνδε λέλοιπε κόμης 
 Ἀρσινόη θυόεν παρʼ ἀνάκτορον, ἡ Πτολεμαίου 
 παρθένος, ἱμερτοῦ κειραμένη πλοκάμου,

Rhianus 
 
 
 παῖς Ἀσκληπιάδεω καλῷ καλὸν εἵσατο Φοίβῳ 
 Γόργος ἀφʼ ἱμερτᾶς τοῦτο γέρας κεφαλᾶς. 
 Φοῖβε, σὺ δʼ ἵλαος, Δελφίνιε, κοῦρον ἀέξοις 
 εὔμοιρον λευκὴν ἄχρις ἐφʼ ἡλικίην.

Euphorion 
 
 
 πρώτας ὁππότʼ ἔπεξε καλὰς Εὔδοξος ἐθείρας, 
 Φοίβῳ παιδείην ὤπασεν ἀγλαΐην. 
 ἀντὶ δὲ οἱ πλοκαμῖδος, Ἑκηβόλε, καλὸς ἐπείη 
 ὡχαρνῆθεν ἀεὶ κισσὸς ἀεξομένῳ.

Anonymi Epigrammatici 
 
 
 Τιμαρέτα πρὸ γάμοιο τὰ τύμπανα, τὴν τʼ ἐρατεινὴν 
 σφαῖραν, τόν τε κόμας ῥύτορα κεκρύφαλον, 
 τάς τε κόρας, Λιμνᾶτι, κόρᾳ κόρα, ὡς ἐπιεικές, 
 ἄνθετο, καὶ τὰ κορᾶν ἐνδύματʼ, Ἀρτέμιδι. 
 Λατῴα τὺ δὲ παιδὸς ὑπὲρ χέρα Τιμαρετείας 
 θηκαμένα, σῴζοις τὰν ὁσίαν ὁσίως.

Leonidas 
 
 
 Δίνδυμα καὶ Φρυγίης πυρικαέος ἀμφιπολεῦσα 
 πρῶνας, τὴν μικρήν, Μῆτερ, Ἀριστοδίκην, 
 κούρην Σειλήνης, παμπότνια, κεἰς ὑμέναιον 
 κεἰς γάμον ἁδρύναις, πείρατα κουροσύνας· 
 ἀνθʼ ὧν σοι κατὰ πολλὰ προνήια καὶ παρὰ βωμῷ 
 παρθενικὴν ἐτίναξʼ ἔνθα καὶ ἔνθα κόμην.

Theodorus 
 
 
 σοὶ τὸν πιληθέντα διʼ εὐξάντου τριχὸς ἀμνοῦ, 
 Ἑρμᾶ, Καλλιτέλης ἐκρέμασεν πέτασον, 
 καὶ δίβολον περόναν, καὶ στλεγγίδα, κἀποτανυσθὲν 
 τόξον, καὶ τριβάκην γλοιοπότιν χλαμύδα, 
 καὶ σχίζας, καὶ σφαῖραν ἀείβολον ἀλλὰ σὺ δέξαι, 
 κωροφίλʼ, εὐτάκτου δῶρον ἐφηβοσύνας.

Anonymi Epigrammatici 
 
 
 ἡ τὸ πρὶν αὐχήσασα πολυχρύσοις ἐπʼ ἐρασταῖς, 
 ἡ Νέμεσιν δεινὴν οὐχὶ κύσασα θεόν, 
 μίσθια νῦν σπαθίοις πενιχροῖς πηνίσματα κρούει. 
 ὀψὲ Ἀθηναίη Κύπριν ἐληίσατο.

Anonymi Epigrammatici 
 
 
 λάθρῃ κοιμηθεῖσα Φιλαίνιον εἰς Ἀγαμήδους 
 κόλπους τὴν φαιὴν εἰργάσατο χλανίδα. 
 αὐτὴ Κύπρις ἔριθος· ἐΰκλωστον δὲ γυναικῶν 
 νῆμα καὶ ἠλακάτην ἀργὸς ἔχοι τάλαρος.

Nicarchus I 
 
 
 ἡ πρὶν Ἀθηναίης ὑπὸ κερκίσι καὶ τὰ καθʼ ἱστῶν 
 νήματα Νικαρέτη πολλὰ μιτωσαμένη, 
 Κύπριδι τὸν κάλαθον τά τε πηνία καὶ τὰ σὺν αὐτοῖς 
 ἄρμενʼ ἐπὶ προδόμου πάντα πυρῆς ἔθετο, 
 
 ἔρρετε, φωνήσασα, “ κακῶν λιμηρὰ γυναικῶν 
 ἔργα, νέον τήκειν ἄνθος ἐπιστάμενα.” 
 
 εἵλετο δὲ στεφάνους καὶ πηκτίδα καὶ μετὰ κώμων 
 ἡ παῖς τερπνὸν ἔχειν ἐν θαλίαις βίοτον 
 εἶπε δέ· “παντός σοι δεκάτην ἀπὸ λήμματος οἴσω, 
 Κύπρι σὺ δʼ ἐργασίην καὶ λάβε καὶ μετάδος.”

Leonidas 
 
 
 τῆς πέζης τὰ μὲν ἄκρα τὰ δεξιὰ μέχρι παλαιστῆς 
 καὶ σπιθαμῆς οὔλης Βίττιον εἰργάσατο· 
 θάτερα δʼ Ἀντιάνειρα προσήρμοσε· τὸν δὲ μεταξὺ 
 Μαίανδρον καὶ τὰς παρθενικὰς Βιτίη. 
 κουρᾶν καλλίστη Διός, Ἄρτεμι, τοῦτο τὸ νῆμα 
 πρὸς ψυχῆς θείης, τὴν τριπόνητον ἔριν.

Antipater 
 
 
 Ἄρτεμι, σοὶ ταύταν, ἐυπάρθενε, πότνα γυναικῶν, 
 τὰν μίαν αἱ τρισσαὶ πέζαν ὑφηνάμεθα. 
 καὶ Βιτίη μὲν τάσδε χοροιθαλέας κάμε κούρας, 
 λοξά τε Μαιάνδρου ῥεῖθρα παλιμπλανέος· 
 ξανθὰ δʼ Ἀντιάνειρα τὸν ἀγχόθι μήσατο κόσμον, 
 πρὸς λαιᾷ ποταμοῦ κεκλιμένον λαγόνι· 
 τὸν δέ νυ δεξιτερῶν νασμῶν πέλας ἰσοπάλαιστον 
 τοῦτον ἐπὶ σπιθαμῇ Βίττιον ἠνύσατο ,

Leonidas 
 
 
 αἱ Λυκομήδευς παῖδες, Ἀθηνὼ καὶ Μελίτεια 
 καὶ Φιντὼ Γληνὶς θʼ, αἱ φιλοεργόταται, 
 ἔργων ἐκ δεκάτας ποτιθύμια, τόν τε πρόσεργον 
 ἄτρακτον, καὶ τὰν ἄτρια κριναμέναν 
 
 κερκίδα, τὰν ἱστῶν μολπάτιδα, καὶ τὰ τροχαῖα 
 πανία, † κερταστὰς τούσδε ποτιρρογέας, 
 καὶ † σπάθας εὐβριθεῖς πολυάργυρα· τὼς δὲ πενιχραὶ 
 ἐξ ὀλίγων ὀλίγην μοῖραν ἀπαρχόμεθα, 
 τῶν χέρας αἰέν, Ἀθάνα, ἐπιπλήσαις μὲν ὀπίσσω, 
 θείης δʼ εὐσιπύους ἐξ ὀλιγησιπύων.

Leonidas 
 
 
 Αὐτονόμα, Μελίτεια, Βοΐσκιον, αἱ Φιλολᾴδεω 
 καὶ Νικοῦς Κρῆσσαι τρεῖς, ξένε, θυγατέρες, 
 ἁ μὲν τὸν μιτόεργον ἀειδίνητον ἄτρακτον, 
 ἁ δὲ τὸν ὀρφνίταν εἰροκόμον τάλαρον, 
 ἁ δʼ ἅμα τὰν πέπλων εὐάτριον ἐργάτιν, ἱστῶν 
 κερκίδα, τὰν λεχέων Πανελόπας φύλακα, 
 δῶρον Ἀθαναίᾳ Πανίτιδι τῷδʼ ἐνὶ ναῷ 
 θῆκαν, Ἀθαναίας παυσάμεναι καμάτων.

Dioscorides 
 
 
 ῥιπίδα τὴν μαλακοῖσιν ἀεὶ πρηεῖαν ἀήταις 
 Παρμενὶς ἡδίστῃ θῆκε παρʼ Οὐρανίῃ, 
 ἐξ εὐνῆς δεκάτευμα· τὸ δʼ ἠελίου βαρὺ θάλπος 
 ἡ δαίμων μαλακοῖς ἐκτρέπεται Ζεφύροις.

Anonymi Epigrammatici 
 
 
 Βακχυλὶς ἡ Βάκχου κυλίκων σποδός, ἒν ποτενούσῳ 
 κεκλιμένα, Δηοῖ τοῖον ἔλεξε λόγον· 
 “ἢν ὀλοοῦ διὰ κῦμα φύγω πυρός, εἰς ἑκατόν σοι 
 ἠελίους δροσερᾶν πίομαι ἐκ λιβάδων, 
 ἀβρόμιος καὶ ἄοινος.” ἐπεὶ δʼ ὑπάλυξεν ἀνίην, 
 αὐτῆμαρ τοῖον μῆχος ἐπεφράσατο 
 τρητὸν γὰρ θεμένα χερὶ κόσκινον, εὖ διὰ πυκνῶν 
 σχοίνων ἠελίους πλείονας ηὐγάσατο.

Hedylus 
 
 
 αἱ μίτραι, τὸ θʼ ἁλουργὲς ὑπένδυμα, τοί τε Λάκωνες 
 πέπλοι, καὶ ληρῶν οἱ χρύσεοι κάλαμοι, 
 πάνθʼ ἅμα Νικονόῃ † συνέκπιεν· ἦν γὰρ Ἐρώτων 
 καὶ Χαρίτων ἡ παῖς ἀμβρόσιόν τι θάλος. 
 τοιγὰρ τῷ κρίναντι τὰ καλλιστεῖα Πριήπῳ 
 νεβρίδα καὶ χρυσέην τήνδʼ ἔθετο προχόην.

Leonidas 
 
 
 ὁ σκήπων καὶ ταῦτα τὰ βλαυτία, πότνια Κύπρι, 
 ἄγκειται κυνικοῦ σκῦλʼ ἀπὸ Σωχάρεος, 
 ὄλπη τε ῥυπόεσσα, πολυτρήτοιό τε πήρας 
 λείψανον, ἀρχαίης πληθόμενον σοφίης· 
 σοὶ δὲ Ῥόδων ὁ καλός, τὸν πάνσοφον ἡνίκα πρέσβυν 
 ἤγρευσεν, στεπτοῖς θήκατʼ ἐπὶ προθύροις,

Phanias 
 
 
 Σκήπωνα προποδαγὸν, ἱμάντα τε, καὶ παρακοίταν 
 νάρθηκα, κροτάφων πλάκτορα νηπιάχων, 
 κέρκον τʼ εὐμόλπαν φιλοκαμπέα, καὶ μονόπελμον 
 συγχίδα, καὶ στεγάναν κρατὸς ἐρημοκόμου, 
 Κάλλων Ἑρμείᾳ θέτʼ ἀνάκτορι, σύμβολʼ ἀγωγᾶς 
 παιδείου, πολιῷ γυῖα δεθεὶς καμάτῳ.

Phanias 
 
 
 Σμῖλαν Ἀσκώνδας δονακογλύφον, ὅν τʼ ἐπὶ μισθῷ 
 σπόγγον ἔχεν καλάμων ψαίστορα τῶν Κνιδίων, 
 
 καὶ σελίδων κανόνισμα φιλόρθιον, ἔργμα τε λείας 
 σαμοθέτον, καὶ τὰν εὐμέλανον βροχίδα, 
 κάρκινά τε σπειροῦχα, λεάντειράν τε κίσηριν, 
 καὶ τὰν ἁδυφαῆ πλινθίδα καλλαΐναν, 
 μάζας ἁνίκʼ ἔκυρσε τελωνιάδος φιλολίχνου, 
 Πιερίσιν πενίας ἄρμενʼ ἀνεκρέμασεν.

Leonidas 
 
 
 Ἀστεμφῆ ποδάγρην, καὶ δούνακας ἀνδικτῆρας, 
 καὶ λίνα, καὶ γυρὸν τοῦτο λαγωοβόλον, 
 ἰοδόκην, καὶ τοῦτον ἐπʼ ὄρτυγι τετρανθέντα 
 αὐλὸν, καὶ πλωτῶν εὐπλεκὲς ἀμφίβολον, 
 Ἑρμείῃ Σώσιππος, ἐπεὶ παρενήξατο τὸ πλεῦν 
 ἥβης, ἐκ γήρως δʼ ἀδρανίῃ δέδεται.

Phanias 
 
 
 ἄλκιμος ἀγρίφαν κενοδοντίδα, καὶ φιλοδούπου 
 φάρσος ἄμας, στελεοῦ χῆρον ἐλαϊνέου, 
 ἀρθροπέδαν † στεῖμόν τε, καὶ ὠλεσίβωλον ἀρούρης 
 σφῦραν, καὶ δαπέδων μουνορυχὰν ὄρυγα, 
 καὶ κτένας ἑλκητῆρας, ἀνὰ προπύλαιον Ἀθάνας 
 θήκατο, καὶ ῥαπτὰς γειοφόρους σκαφίδας, 
 θησαυρῶν ὅτʼ ἔκυρσεν, ἐπεὶ τάχʼ ἂν ἁ πολυκαμπὴς 
 ἰξὺς κεἰς Ἀίδαν ᾤχετο κυφαλέα.

Leonidas 
 
 
 πήρην, κάδέψητον ἀπεσκληρυμμένον αἰγὸς 
 στέρφος, καὶ βάκτρον τοῦτὸ γʼ ὁδοιπορικόν, 
 κὤλπαν ἀστλέγγιστον, ἀχάλκωτόν τε κυνοῦχον, 
 καὶ πῖλον κεφαλᾶς οὐχ ὁσίας σκέπανον 
 ταῦτα καταφθιμένοιο μυρικίνεον περὶ θάμνον 
 σκῦλʼ ἀπὸ Σωχάρεος Λιμὸς ἀνεκρέμασεν,

Phanias 
 
 
 φάρσος σοὶ γεραροῦ τόδε βότρυος, εἰνόδιʼ Ἑρμᾶ, 
 καὶ τρύφος ἰπνεύτα πιαλέου φθόιος 
 πάρκειται, σῦκόν τε μελαντραγές, ἅ τε φιλουλὶς 
 δρύππα, καὶ τυρῶν δρύψια κυκλιάδων, 
 ἀκτά τε Κρηταιὶς, ἐυτριβέος τε ῥόειπα 
 θωμὸς, καὶ Βάκχου πῶμʼ ἐπιδορπίδιον 
 τοῖσιν ἅδοι καὶ Κύπρις, ἐμὰ θεός· ὔμμι δὲ ῥέξειν 
 φημὶ παρὰ κροκάλαις ἀργιπόδαν χίμαρον.

Leonidas 
 
 
 Λαθρίη, ἐκ πλανίου ταύτην χάριν ἔκ τε πενέστεω 
 κἠξ ὀλιγησιπύου δέξο Λεωνίδεω, 
 ψαιστά τε πιήεντα καὶ εὐθήσαυρον ἐλαίην, 
 καὶ τοῦτο χλωρὸν σῦκον ἀποκράδιον, 
 κεὐοίνου σταφυλῆς ἔχʼ ἀποσπάδα πεντάρραγον, 
 πότνια, καὶ σπονδὴν τήνδʼ ὑποπυθμίδιον. 
 ἢν δὲ μέ γʼ, ὡς ἐκ νούσου ἀνειρύσω, ὧδε καὶ ἐχθρῆς 
 ἐκ πενίης ῥύσῃ, δέξο χιμαιροθύτην.

Callimachus 
 
 
 τὴν ἁλίην Εὔδημος, ἀφʼ ἧς ἅλα λιτὸν ἐπέσθων 
 χειμῶνας μεγάλους ἐξέφυγεν δανέων, 
 θῆκε θεοῖς Σαμόθρᾳξι, λέγων ὅτι τήνδε, κατʼ εὐχήν, 
 ὦ μεγάλοι, σωθεὶς ἐξ ἁλός, ὧδʼ ἔθετο.

Leonidas 
 
 
 Φεύγεθʼ ὑπὲκ καλύβης, σκότιοι μύες· οὔτι πενιχρὴ 
 μῦς σιπύη βόσκειν οἶδε Λεωνίδεω. 
 
 αὐτάρκης ὁ πρέσβυς ἔχων ἅλα καὶ δύο κρῖμνα· 
 ἐκ πατέρων ταύτην ᾐνέσαμεν βιοτήν. 
 τῷ τί μεταλλεύεις τοῦτον μυχόν, ὦ φιλόλιχνε, 
 οὐδʼ ἀποδειπνιδίου γευόμενος σκυβάλου; 
 σπεύδων εἰς ἄλλους οἴκους ἴθι ʽ τἀμὰ δὲ λιτἄ, 
 ὧν ἄπο πλειοτέρην οἴσεαι ἁρμαλιήν.

Ariston 
 
 
 μύες, εἰ μὲν ἐπʼ ἄρτον ἐληλύθατʼ, ἐς μυχὸν ἄλλον 
 στείχετʼ ʽ ἐπεὶ λιτὴν οἰκέομεν καλύβηνʼ, 
 οὗ καὶ πίονα τυρὸν ἀποδρέψεσθε καὶ αὔην 
 ἰσχάδα, καὶ δεῖπνον συχνὸν ἀπὸ σκυβάλων. 
 εἰ δʼ ἐν ἐμαῖς βίβλοισι πάλιν καταθήξετʼ ὀδόντα, 
 κλαύσεσθʼ, οὐκ ἀγαθὸν κῶμον ἐπερχόμενοι.

Phanias 
 
 
 Ἀκτῖτʼ ὦ καλαμευτά, ποτὶ ξερὸν ἔλθʼ ἀπὸ πέτρας, 
 καί με λάβʼ εὐάρχαν πρώιον ἐμπολέα. 
 αἴτε σὺ γʼ ἐν κύρτῳ μελανουρίδας, αἴτε τινʼ ἀγρεῖς 
 μορμύρον, ἢ κίχλην, ἢ σπάρον, ἢ σμαρίδα, 
 αἴσιον αὐδάσεις με τὸν οὐ κρέας, ἀλλὰ θάλασσαν 
 τιμῶντα, ψαφαροῦ κλάσματος εἰς ἀπάταν. 
 χαλκίδας ἢν δὲ φέρῃς φιλακανθίδας, ἤ τινα θρίσσαν, 
 εὐάγρει· λιθίναν οὐ γὰρ ἔχω φάρυγα.

Leonidas 
 
 
 Λαβροσύνᾳ τάδε δῶρα φιλευχύλῳ τε Λαφυγμῷ 
 θήκατο † δεισόζου Δωριέος κεφαλά· 
 
 τὼς Λαρισσαίως βουγάστορας ἑψητῆρας, 
 καὶ χύτρως, καὶ τὰν εὐρυχαδῆ κύλικα, 
 καὶ τὰν εὐχάλκωτον ἐύγναμπτόν τε κρεάγραν, 
 καὶ κνῆστιν, καὶ τὰν ἐτνοδόνον τορύναν. 
 Λαβροσύνα;, σὺ δὲ ταῦτα κακοῦ κακὰ δωρητῆρος 
 δεξαμένα, νεύσαις μή ποκα σωφροσύναν.

Ariston 
 
 
 Χύτρον τοι, ταύτην τε κρεαγρίδα, καὶ βαθυκαμπῆ 
 κλεῖδα συῶν, καὶ τὰν ἐτνοδόνον τορύναν, 
 καὶ πτερίναν ῥιπῖδα, ταναίχαλκόν τε λέβητα, 
 σὺν πελέκει, καὶ τὰν λαιμοτόμον σφαγίδα, 
 ζωμοῦ τʼ ἀμφʼ ὀβελοῖσιν ἀρυστρίδα, τόν τε μαγῆα 
 σπόγγον ὑπὸ στιβαρᾷ κεκλιμένον κοπίδι, 
 καὶ τοῦτον δικάρανον ἁλοτρίβα, σὺν δὲ θυείαν 
 εὔπετρον, καὶ τὰν κρειοδόκον σκαφίδα, 
 οὑψοπόνος Σπίνθηρ Ἑρμῇ τάδε σύμβολα τέχνας 
 θήκατο, δουλοσύνας ἄχθος ἀπωσάμενος.

Phanias 
 
 
 Εὐγάθης Λαπιθανὸς ἐσοπτρίδα, καὶ φιλέθειρον 
 σινδόνα, καὶ πετάσου φάρσος ὑποξύριον, 
 καὶ ψήκτραν δονακῖτιν ἀπέπτυσε, καὶ λιποκόπτους 
 φασγανίδας, καὶ τοὺς συλόνυχας στόνυχας· 
 ἔπτυσε δὲ ψαλίδας, ξυρὰ καὶ θρόνον, εἰς δʼ Ἐπικούρου, 
 κουρεῖον προλιπών, ἅλατο κηπολόγος, 
 ἔνθα λύρας ἤκουεν ὅπως ὄνος· ὤλετο δʼ ἄν που 
 λιμώσσων, εἰ μὴ στέρξε παλινδρομίαν·

Asclepiades 
 
 
 νικήσας τοὺς παῖδας, ἐπεὶ καλὰ γράμματʼ ἔγραψεν, 
 Κόνναρος ὀγδώκοντʼ ἀστραγάλους ἔλαβεν, 
 κἀμέ, χάριν Μούσαις, τὸν κωμικὸν ὧδε Χάρητα 
 πρεσβύτην θορύβῳ θήκατο παιδαρίων.

Leonidas 
 
 
 εὔφημόν τοι σφαῖραν, ἐυκρόταλόν τε Φιλοκλῆς 
 Ἑρμείῃ ταύτην πυξινέην πλατάγην, 
 ἀστραγάλας θʼ αἷς πόλλʼ ἐπεμήνατο, καὶ τὸν ἑλικτὸν 
 ῥόμβον, κουροσύνης παίγνιʼ ἀνεκρέμασεν.

Callimachus 
 
 
 Εὐμαθίην ᾐτεῖτο διδοὺς ἐμὲ Σῖμος ὁ Μίκκου 
 ταῖς Μούσαις· αἱ δέ, Γλαῦκος ὅκως, ἔδοσαν 
 ἀντʼ ὀλίγου μέγα δῶρον ἐγὼ δʼ ἀνὰ τῇδε κεχηνὼς 
 κεῖμαι τοῦ Σαμίου διπλόον, ὁ τραγικὸς 
 παιδαρίων Διόνυσος ἐπήκοος· οἱ δὲ λέγουσιν, 
 
 ἱερὸς ὁ πλόκαμος, τοὐμὸν ὄνειαρ ἐμοί.

Callimachus 
 
 
 τῆς Ἀγοράνακτός με λέγε, ξένε, κωμικὸν ὄντως 
 ἀγκεῖσθαι νίκης μάρτυρα τοῦ Ῥοδίου 
 Πάμφιλον, οὐ μὲν ἔρωτι δεδαγμένον, ἥμισυ δʼ ὀπτῇ 
 ἰσχάδι καὶ λύχνοις Ἴσιδος εἰδόμενον.

Anyte 
 
 
 ἡνία δή τοι παῖδες ἐνί, τράγε, φοινικόεντα 
 θέντες καὶ λασίῳ φιμὰ περὶ στόματι, 
 ἵππια παιδεύουσι θεοῦ περὶ ναὸν ἄεθλα, 
 ὄφρʼ αὐτοὺς ἐφορῇ νήπια τερπομένους.

Bacchylides 
 
 
 κούρα Πάλλαντος πολυώνυμε, πότνια Νίκα, 
 πρόφρων Καρθαίων ἱμερόεντα χορὸν 
 αἰὲν ἐποπτεύοις, πολέας δʼ ἐν ἀθύρμασι Μουσᾶν 
 Κηίῳ ἀμφιτίθει Βακχυλίδῃ στεφάνους.

Nicodemus 
 
 
 Πηνελόπη, τόδε σοὶ φᾶρος καὶ χλαῖναν Ὀδυσσεὺς 
 ἤνεγκεν, δολιχὴν ἐξανύσας ἀτραπόν.

Nicodemus 
 
 
 τὸν τραγόπουν ἐμὲ Πᾶνα, φίλον Βρομίοιο καὶ υἱὸν 
 Ἀρκάδος, ἀντʼ ἀλκᾶς ἔγραφεν Ὠφελίων.

Nicodemus 
 
 
 Ἀερόπης δάκρυον διερῆς, καὶ λείψανα δείπνων 
 δύσνομα, καὶ ποινὴν ἔγραφεν Ὠφελίων.

Nicodemus 
 
 
 Πραξιτέλης ἔπλασε Δαναὴν καὶ φάρεα Νυμφῶν 
 λύγδινα, καὶ πέτρης Πᾶνʼ ἐμὲ Πεντελικῆς.

Nicodemus 
 
 
 Κύπριδι κουροτρόφῳ δάμαλιν ῥέξαντες ἔφηβοι 
 χαίροντες νύμφας ἐκ θαλάμων ἄγομεν.

Nicodemus 
 
 
 αἰθομέναις ὑπὸ δᾳσὶν ἐν εὐρυχόρῳ πατρὸς οἴκῳ 
 παρθένον ἐκ χειρῶν ἠγαγόμην ;Κύπριδος.

Nicodemus 
 
 
 Ἀσκανίη μέγα χαῖρε καλή, καὶ χρύσεα Βάκχου 
 ὄργια, καὶ μύσται πρόκριτοι Εὐίεω.

Julius Leonidas 
 
 
 θύει σοι τόδε γράμμα γενεθλιακαῖσιν ἐν ὥραις, 
 Καῖσαρ, Νειλαίη Μοῦσα Λεωνίδεω. 
 Καλλιόπης γὰρ ἄκαπνον ἀεὶ θύος. εἰς δὲ νέωτα, 
 ἢν ἐθέλῃς, θύσει τοῦδε περισσότερα.

Julius Leonidas 
 
 
 τήνδε Λεωνίδεω θαλερὴν πάλι δέρκεο Μοῦσαν, 
 δίστιχον εὐθίκτου παίγνιον εὐεπίης. 
 ἔσται δʼ ἐν Κρονίοις Μάρκῳ περικαλλὲς ἄθυρμα 
 τοῦτο, καὶ ἐν δείπνοις, καὶ παρὰ μουσοπόλοις

Nicodemus 
 
 
 Ἀναστρέφον ἢ Ἀνακυκλικόν 
 Οἰδιπόδης κάσις ἦν τεκέων, καὶ μητέρι πόσσις 
 γίνετο, καὶ παλάμης ἦν τυφλὸς ἐκ σφετέρης.

Julius Leonidas 
 
 
 πέμματα τίς λιπόωντα, τίς Ἄρεϊ τῷ πτολιπόρθῳ 
 βότρυς, τίς δὲ ῥόδων θῆκεν ἐμοὶ κάλυκας; 
 νύμφαις ταῦτα φέροι τις ἀναιμάκτους δὲ θυηλὰς 
 οὐ δέχομαι βωμοῖς ὁ θρασύμητις Ἄρης.

Julius Leonidas 
 
 
 ἄλλος ἀπὸ σταλίκων, ὁ δʼ ἀπʼ ἠέρος, ὃς δʼ ἀπὸ πόντου, 
 Εὔπολι, σοὶ πέμπει δῶρα γενεθλίδια· 
 ἀλλʼ ἐμέθεν δέξαι Μουσῶν στίχον, ὅστις ἐς αἰεὶ 
 μίμνει, καὶ φιλίης σῆμα καὶ εὐμαθίης.

Julius Leonidas 
 
 
 Λὐκτιον ἰοδόκην καὶ καμπύλον, Ἄρτεμι, τόξον 
 Νῖκις ὁ Λυσιμάχου παῖς ἀνέθηκε Λίβυς· 
 ἰοὺς γὰρ πλήθοντας ἀεὶ λαγόνεσσι φαρέτρης 
 δορκάσι καὶ βαλίαις ἐξεκένωσ’ ἐλάφοις.

Julius Leonidas 
 
 
 εἷς πρὸς ἕνα ψήφοισιν ἰσάζεται, οὐ δύο δοιοῖς 
 οὐ γὰρ ἔτι στέργω τὴν δολιχογραφίην.

Julius Leonidas 
 
 
 τὴν τριτάτην Χαρίτων ἀπʼ ἐμεῦ πάλι λάμβανε βύβλον, 
 Καῖσαρ ἰσηρίθμου σύμβολον εὐεπίης, 
 Νεῖλος ὅπως καὶ τήνδε διʼ Ἑλλάδος ἰθύνουσαν 
 τῇ χθονὶ σᾖ πέμψει δῶρον ἀοιδότατον.

Julius Leonidas 
 
 
 ἄλλος μὲν κρύσταλλον, ὁ δʼ ἄργυρον, οἱ δὲ τοπάζους 
 πέμψουσιν, πλούτου δῶρα γενεθλίδια· 
 ἀλλʼ ἴδʼ Ἀγρειππίνῃ δύο δίστιχα μοῦνον ἰσώσας, 
 ἀρκοῦμαι δώροις, ἃ φθόνος οὐ δαμάσει.

Aeschines 
 
 
 θνητῶν μὲν τέχναις ἀπορούμενος, εἰς δὲ τὸ θεῖον 
 ἐλπίδα πᾶσαν ἔχων, προλιπὼν εὔπαιδας Ἀθήνας, 
 ἰάθην ἐλθών, Ἀσκληπιέ, πρὸς τὸ σὸν ἄλσος, 
 ἕλκος ἔχων κεφαλῆς ἐνιαύσιον, ἐν τρισὶ μησίν.

Gaetulicus I 
 
 
 παῖδα πατὴρ Ἄλκων ὀλοῷ σφιγχθέντα δράκοντι 
 ἀθρήσας, δειλῇ τόξον ἔκαμψε χερί· 
 θηρὸς δʼ οὐκ ἀφάμαρτε· διὰ στόματος γὰρ ὀιστὸς 
 ἤιξεν, τυτθοῦ βαιὸν ὕπερθε βρέφους. 
 παυσάμενος δὲ φόβοιο, παρὰ δρυῒ τῇδε φαρέτρην 
 σῆμα καὶ εὐτυχίης θῆκε καὶ εὐστοχίης,

Hadrianus Imperator 
 
 
 Ζηνὶ τόδʼ Αἰνεάδης Κασίῳ Τραϊανὸς ἄγαλμα, 
 κοίρανος ἀνθρώπων κοιράνῳ ἀθανάτων, 
 ἄνθετο, δοιὰ δέπα πολυδαίδαλα, καὶ βοὸς οὔρου 
 ἀσκητὸν χρυσῷ παμφανόωντι κέρας, 
 ἔξαιτα προτέρης ἀπὸ ληΐδος, ἦμος ἀτειρὴς 
 πέρσεν ὑπερθύμους ᾧ ὑπὸ δουρὶ Γέτας, 
 
 ἀλλὰ σὺ οἱ καὶ τήνδε, Κελαινεφὲς, ἐγγυάλιξον 
 κρῆναι ἐυκλειῶς δῆριν Ἀχαιμενίην, 
 ὄφρα τοι εἰσορόωντι διάνδιχα θυμὸν ἰαίνῃ 
 δοιά, τὰ μὲν Γετέων σκῦλα, τὰ δʼ Ἀρσακιδέων.

Marcus Argentarius 
 
 
 ἤδη, φίλτατε λύχνε, τρὶς ἔπταρες· ἦ τάχα τερπνὴν 
 εἰς θαλάμους ἥξειν Ἀντιγόνην προλέγεις; 
 εἰ γάρ, ἄναξ, εἴη τόδʼ ἐτήτυμον, οἷος Ἀπόλλων 
 θνητοῖς μάντις ἔσῃ καὶ σὺ παρὰ τρίποδι.

Leonidas 
 
 
 αὔλια καὶ Νυμφέων ἱερὸς πάγος, αἳ θʼ ὑπὸ πέτρῃ 
 πίδακες, ἥ θʼ ὕδασιν γειτονέουσα πίτυς, 
 καὶ σὺ τετραγλώχιν, μηλοσσόε, Μαιάδος Ἑρμᾶ, 
 ὅς τε τὸν αἰγιβότην, Πάν, κατέχεις σκόπελον, 
 ἵλαοι τὰ ψαιστὰ τό τε σκύφος ἔμπλεον οἴνης 
 δέξασθʼ, Αἰακίδεω δῶρα Νεοπτολέμου.

Antipater 
 
 
 Καυσίη, ἡ τὸ πάροιθε Μακηδόσιν εὔκολον ὅπλον, 
 καὶ σκέπας ἐν νιφετῷ, καὶ κόρυς ἐν πολέμῳ, 
 ἱδρῶ διψήσασα πιεῖν τεόν, ἄλκιμε Πείσων, 
 Ἡμαθὶς Αὐσονίους ἦλθον ἐπὶ κροτάφους. 
 ἀλλὰ φίλος δέξαι με· τάχα κρόκες, αἵ ποτε Πέρσας 
 τρεψάμεναι, καὶ σοὶ Θρῇκας ὑπαξόμεθα.

Theocritus 
 
 
 τὰ ῥόδα τὰ δροσόεντα, καὶ ἁ κατάπυκνος ἐκείνα 
 ἕρπυλλος κεῖται ταῖς Ἑλικωνιάσιν 
 ταὶ δὲ μελάμφυλλοι δάφναι τίν, Πύθιε Παιάν, 
 δελφὶς ἐπεὶ πέτρα τοῦτό τοι ἀγλάϊσεν. 
 βωμὸν δʼ αἱμάξει κεραὸς τράγος οὗτος ὁ μᾶλος, 
 τερμίνθου τρώγων ἔσχατον ἀκρεμόνα.

Theocritus 
 
 
 ἦλθε καὶ ἐς Μίλατον ὁ τῶ Παιήονος υἱός, 
 ἰητῆρι νόσων ἀνδρὶ συνοισόμενος, 
 Νικίᾳ, ὅς μιν ἐπʼ ἆμαρ ἀεὶ θυέεσσιν ἱκνεῖται, 
 καὶ τόδʼ ἀπʼ εὐώδους γλύψατʼ ἄγαλμα κέδρου, 
 Ἠετίωνι χάριν γλαφυρᾶς χερὸς ἄκρον ὑποστὰς 
 μισθὸν ὁ δʼ εἰς ἔργον πᾶσαν ἀφῆκε τέχναν.

Theocritus 
 
 
 ὑμῖν τοῦτο, θεαί, κεχαρισμένον ἄνθετο πάσαις 
 τὤγαλμα Ξενοκλῆς τοῦτο τὸ μαρμάρινον, 
 μουσικός· οὐχ ἑτέρως τις ἐρεῖ· σοφίᾳ δʼ ἐπὶ τᾷδε 
 αἶνον ἔχων, Μουσέων οὐκ ἐπιλανθάνεται.

Theocritus 
 
 
 Δαμομένης ὁ χοραγός, ὁ τὸν τρίποδʼ ὦ Διόνυσε, 
 καὶ σὲ τὸν ἅδιστον θεῶν μακάρων ἀναθείς, 
 μέτριος ἦν ἐν πᾶσι, χορῷ δʼ ἐκτήσατο νίκαν 
 ἀνδρῶν, καὶ τὸ καλὸν καὶ τὸ προσῆκον ὁρῶν.

Theocritus 
 
 
 ἁ Κύπρις οὐ πάνδαμος· ἱλάσκεο τὰν θεόν, εἰπὼν 
 Οὐρανίαν, ἁγνᾶς ἄνθεμα Χρυσογόνας 
 οἴκῳ ἐν Ἀμφικλέους, ᾧ καὶ τέκνα, καὶ βίον ἔσχε 
 ξυνόν, ἀεὶ δέ σφιν λώιον εἰς ἔτος ἦν 
 ἐκ σέθεν ἀρχομένοις, ὦ πότνια· κηδόμενοι γὰρ 
 ἀθανάτων αὐτοὶ πλεῖον ἔχουσι βροτοί.

Anonymi Epigrammatici 
 
 
 Βόσπορον ἰχθυόεντα γεφυρώσας ἀνέθηκε 
 Μανδροκλέης Ἥρῃ, μνημόσυνον σχεδίας, 
 αὑτῷ μὲν στέφανον περιθείς, Σαμίοισι δὲ κῦδος, 
 Δαρείου βασιλέως ἐκτελέσας κατὰ νοῦν.

Anonymi Epigrammatici 
 
 
 ἄθρησον Χαρίτων ὑπὸ παστάδι τᾷδε τριήρους 
 στυλίδα· τᾶς πρώτας τοῦθʼ ὑπόδειγμα τέχνας· 
 ταύταν γὰρ πρώταν ποτʼ ἐμήσατο Παλλὰς Ἀθάνα, 
 τάνδε πόλει καλὰν ἀντιδιδοῦσα χάριν, 
 οὕνεκεν ὑψίστᾳ Τριτωνίδι νηὸν ἔτευξεν 
 Κύζικος ἅδʼ, ἱρᾷ πρῶτον ἐν Ἀσιάδι· 
 δεῖγμα δὲ καὶ πλίνθων χρυσήλατον ἤγαγεν ἄχθος 
 Δελφίδα γᾶν, Φοίβῳ τάνδε νέμουσα χάριν.

Anonymi Epigrammatici 
 
 
 ἔθνεα Βοιωτῶν καὶ Χαλκιδέων δαμάσαντες 
 παῖδες Ἀθηναίων ἔργμασιν ἐν πολέμου, 
 
 δεσμῷ ἐν ἀχνυόεντι σιδηρέῳ ἔσβεσαν ὕβριν 
 τῶν ἵππους, δεκάτην Παλλάδι, τάσδʼ ἔθεσαν.

Anonymi Epigrammatici 
 
 
 Θεσπιαὶ εὐρύχοροι πέμψαν ποτὲ τούσδε σὺν ὅπλοις 
 τιμωροὺς προγόνων βάρβαρον εἰς Ἀσίην, 
 οἳ μετʼ Ἀλεξάνδρου Περσῶν ἄστη καθελόντες 
 στῆσαν Ἐριβρεμέτῃ δαιδάλεον τρίποδα.

Crinagoras 
 
 
 εἴαρος ἤνθει μὲν τὸ πρὶν ῥόδα, νῦν δʼ ἐνὶ μέσσῳ 
 χείματι πορφυρέας ἐσχάσαμεν κάλυκας, 
 σῇ ἐπιμειδήσαντα γενεθλίῃ ἄσμενα τῇδε 
 ἠοῖ, νυμφιδίων ἀσσοτάτῃ λεχέων. 
 καλλίστης ὀφθῆναι ἐπὶ κροτάφοισι γυναικὸς 
 λώιον ἢ μίμνειν ἠρινὸν ἠέλιον.

Anacreon 
 
 
 Τέλλιδι ἱμερόεντα βίον πόρε, Μαιάδος υἱέ, 
 ἀντʼ ἐρατῶν δώρων τῶνδε χάριν θέμενος· 
 δὸς δέ μιν εὐθυδίκων Εὐωνυμέων ἐνὶ δήμῳ 
 ναίειν, αἰῶνος μοῖραν ἔχοντʼ ἀγαθήν.

Callimachus 
 
 
 Ἄρτεμι, τὶν τόδʼ ἄγαλμα Φιληρατὶς εἵσατο τῇδε 
 ἀλλὰ σὺ μὲν δέξαι, πότνια, τὴν δὲ σάω.

Diodorus 
 
 
 αἴλινον ὠκυμόρῳ με λεχωίδι τοῦτο κεκόφθαι 
 τῆς Διοδωρείου γράμμα λέγει σοφίης, 
 
 κοῦρον ἐπεὶ τίκτουσα κατέφθιτο παῖδα δὲ Μήλας 
 δεξάμενος θαλερὴν κλαίω Ἀθηναΐδα, 
 Λεσβιάδεσσιν ἄχος καὶ Ἰήσονι πατρὶ λιποῦσαν. 
 Ἄρτεμι, σοὶ δὲ κυνῶν θηροφόνων ἔμελεν.

Philodemus 
 
 
 Ἰνοῦς ὦ Μελικέρτα, σύ τε γλαυκὴ μεδέουσα 
 Λευκοθέη πόντου, δαῖμον ἀλεξίκακε, 
 Νηρῄδων τε χοροί, καὶ κύματα, καὶ σύ, Πόσειδον, 
 καὶ Θρήιξ, ἀνέμων πρηΰτατε, Ζέφυρε, 
 ἵλαοί με φέροιτε, διὰ πλατὺ κῦμα φυγόντα, 
 σῶον ἐπὶ γλυκερὰν ᾐόνα Πειραέως.

Crinagoras 
 
 
 Τυρσηνῆς κελάδημα διαπρύσιον σάλπιγγος, 
 πολλάκι Πισαίων στρηνὲς ὑπὲρ πεδίων 
 φθεγξαμένης, ὁ πρὶν μὲν ἔχει χρόνος ἐν δυσὶ νίκαις· 
 εἰ δὲ σὺ καὶ τρισσοὺς ἤγαγες εἰς στεφάνους 
 ἀστὸν Μιλήτου Δημοσθένεʼ, οὔ ποτε κώδων 
 χάλκεος ἠχήσει πλειοτέρῳ στόματι.

Callimachus 
 
 
 α. τίν με, λεοντάγχʼ ὦνα συοκτόνε, φήγινον ὄζον 
 β. θῆκε τίς; α. Ἀρχῖνος. β. ποῖος; α. ὁ Κρής. 
 β. δέχομαι.

Erinna 
 
 
 ἐξ ἁπαλᾶν χειρῶν τάδε γράμματα· λῷστε Προμαθεῦ, 
 ἔντι καὶ ἄνθρωποι τὶν ὁμαλοὶ σοφίαν. 
 
 ταύταν γοῦν ἐτύμως τὰν παρθένον ὅστις ἔγραψεν, 
 αἰ καὐδὰν ποτέθηκʼ, ἦς κʼ Ἀγαθαρχὶς ὅλα.

Nossis 
 
 
 Αὐτομέλιννα τέτυκται· ἴδʼ ὡς ἀγανὸν τὸ πρόσωπον 
 ἁμὲ ποτοπτάζειν μειλιχίως δοκέει· 
 ὡς ἐτύμως θυγάτηρ τᾷ ματέρι πάντα ποτῴκει. 
 ἦ καλὸν ὅκκα πέλῃ τέκνα γονεῦσιν ἴσα.

Nossis 
 
 
 γνωτὰ καὶ τηνῶθε Σαβαιθίδος εἴδεται ἔμμεν 
 ἅδʼ εἰκὼν μορφᾷ καὶ μεγαλειοσύνᾳ. 
 θάεο τὰν πινυτὰν τὸ δὲ μείλιχον αὐτόθι τήνας 
 ἔλπομʼ ὁρῆν χαίροις πολλά, μάκαιρα γύναι.

Leonidas 
 
 
 ἁ μάτηρ ζῷον τὸν Μίκυθον, οἷα πενιχρὰ 
 Βάκχῳ δωρεῖται, ῥωπικὰ γραψαμένα. 
 Βάκχε, σὺ δʼ ὑψῴης τὸν Μίκυθον εἰ δὲ τὸ δῶρον 
 ῥωπικόν, ἁ λιτὰ ταῦτα φέρει πενία.

Pancrates 
 
 
 Κλειοῦς αἱ δύο παῖδες Ἀριστοδίκη καὶ Ἀμεινὼ 
 Κρῆσσαι, πότνια, σῆς, Ἄρτεμι, νειοκόρου 
 τετραετεῖς ἀπὸ μητρός. ἴδοις, ὤνασσα, τὰ τῆσδε 
 εὔτεκνα, κἀντὶ μιῆς θὲς δύο νειοκόρους.

Theaetetus 
 
 
 α. ὄλβια τέκνα γένοισθε· τίνος γένος ἐστέ; τί δʼ ὑμῖν 
 ὧδε καλοῖς χαρίεν κείμενὸν ἐστʼ ὄνομα; 
 β. “Νικάνωρ ἐγώ εἰμι, πατὴρ δέ μοι Αἰπιόρητος, 
 μήτηρ δʼ Ἡγησώ, κεἰμὶ γένος Μακεδών.” 
 γ. καὶ μὲν ἐγὼ Φίλα εἰμί, καὶ ἐστί μοι οὗτος ἀδελφός 
 ἐκ δʼ εὐχῆς τοκέων ἕσταμες ἀμφότεροι.”

Diotimus 
 
 
 χαῖρέ μοι, ἁβρὲ κύπασσι, τὸν Ὀμφάλη ἥ ποτε Λυδὴ 
 λυσαμένη φιλότητʼ ἦλθεν ἐς Ἡρακλέους. 
 ὄλβιος ἦσθα, κύπασσι, καὶ ἐς τότε καὶ πάλιν, ὡς νῦν.